Molti di voi lo conosceranno nella sua versione salata tradizionale, ma l’aspic è una preparazione che si può prestare anche come dessert, avete mai provato a realizzarlo con la frutta? Immaginate colorati e dolcissimi frutti di bosco avvolti da una gelatina profumata al moscato in formato monoporzione, raffinati ed eleganti i nostri aspic ai frutti di bosco non nascondono nessuna insidia nella preparazione, bisognerà solo pazientare per il tempo necessario al rassodamento della gelatina. Ma il risultato vi ripagherà dell’attesa: porterete in tavola piccole delizie raffinate che fanno subito festa che sia Natale, Capodanno o Ferragosto!