Per realizzare le delizie foresta nera iniziate dalla preparazione delle cupole di pan di spagna chiamate "casse": dividete gli albumi dai tuorli e raccoglieteli in due ciotole separate [1], montate i tuorli con metà dello zucchero [2] fino ad ottenere una crema chiara e soffice [3].
Lavorate anche gli albumi con le fruste [4] e quando saranno bianchi, versate anche il restante zucchero per montarli a neve ben ferma [5] (per montare le uova potete utilizzare anche uno sbattitore elettrico). Unite i due composti e mescolate delicatamente con una spatola dall'alto verso il basso [6] per non smontarli.
Incorporate all’impasto anche la farina [7] e il cacao in polvere setacciati [8], mescolando sempre delicatamente per mantenere il composto ben gonfio. Il lievito in questa ricetta non è necessario, perché l’aria è già stata incamerata montando le uova. Trasferite il composto in una sac-à-poche usa e getta e riempite uno stampo da delizie monoporzione in silicone [9] (oppure uno stampo in alluminio imburrato e infarinato). Cuocete le delizie in forno statico preriscaldato per 30 minuti (o in forno ventilato a 160° per 20 minuti).
A cottura ultimata, sfornatele [10], lasciatele intiepidire e poi sformatele su una gratella e attendete che siano fredde prima di farcirle. Intanto preparate la crema del ripieno: mettete in ammollo in acqua fredda la gelatina in fogli per 10 minuti [11], poi montate la panna ben fredda (tenetene da parte due cucchiai da scaldare per sciogliere la gelatina) con uno sbattitore elettrico o in una planetaria con frusta; quando sarà semi montata aggiungete lo zucchero a velo setacciato [12] e proseguite a montarla finché non sarà ben soda.
A questo punto trasferite in una ciotola la panna montata e incorporate lo yogurt greco (in alternativa potete utilizzare lo yogurt bianco), poi strizzate bene la gelatina che si sarà ammorbidita e scioglietela in due cucchiai di panna calda [13]. Fatela raffreddare e incorporatela alla crema [14] mescolando con un cucchiaio. Coprite la crema con pellicola trasparente [15] e lasciatela rassodare in frigorifero per un paio di ore.
Ora riprendete le delizie ormai fredde, ritagliate un cerchio ad un centimetro dal bordo e scavate l’interno [16] estraendo l’impasto interamente per creare un incavo che farcirete con il ripieno, parte dell’impasto estratto servirà come tappo per richiedere le delizie e quella in eccesso sarà sbriciolata sulle delizie come guarnizione [17]. Separate le amarene dal loro sciroppo e usate quest’ultimo per bagnare le delizie nella parte interna [18],
poi farcitele con la crema allo yogurt: per agevolarvi trasferite la crema in una sac-à-poche riempite metà incavo con la crema [19] distribuite sopra qualche amarena [20] e riempite nuovamente con la crema. Richiudete le delizia con il “tappo” di pan di spagna [21].
Ponetele le delizie pronte su una gratella [22]. Alla crema avanzata aggiungete della panna fresca liquida e mescolate per ottenere una consistenza più fluida. Distribuite la crema sulle delizie facendola colare con un cucchiaio [23] oppure trasferitela in una sac-à-poche. Mette le delizie e la crema avanzata in frigorifero a rassodare. Poi ponetele su un piatto da portata e guarnite dei ciuffi di crema intorno alla base [24].
Sulla superficie sbriciolate il pan di spagna avanzato [25] e per finire decorate la cima della cupola con un ciuffo di crema e una amarena (26-27). Le delizie foresta nera sono pronte per essere gustate!