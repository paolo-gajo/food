Per preparare la crostata alle arance e mango come prima cosa realizzate la frolla. Setacciate in una ciotola la farina [1] e lo zucchero a velo [2], unite la scorza grattugiata del limone ed il burro tagliato in pezzetti [3].
Cominciate ad impastare prima con le mani formando un composto sbriciolato grezzo [4]. Unite le uova [5] e amalgamatele con un cucchiaio al resto. Trasferite l’impasto sulla spianatoia e lavorate con le mani velocemente [6] fino ad ottenere un panetto morbido. 
Avvolgetelo in un foglio di pellicola da cucina trasparente [7] e lasciatelo riposare in frigo per un’ora. Tirate fuori l’impasto e stendetelo sulla spianatoia fino ad ottenere uno spessore di 3 millimetri circa [8]. Imburrate uno stampo da 20 cm e foderatelo con la pasta frolla. Rifilate i bordi eliminando la pasta in eccesso [9], 
bucherellate il fondo con una forchetta [10] e sistemate all’interno un foglio di carta forno. Procedete con la cottura alla cieca mettendo all’ interno della crostata delle palline di ceramica [11] oppure dei fagioli. Infornate a 180° per 15 minuti, poi sfornate la base eliminate le palline di ceramica e la carta da forno [12] e cuocete per altri 15 minuti. 
Ultimata la cottura, lasciate raffreddare completamente la base crostata [13] e toglietela dallo stampo. Riempite con la marmellata alle arance [14], sistemandola bene per tutto il fondo della crostata [15]. 
Sbucciate il mango [16] e ricavate delle fettine sottili [17]. Sistematele all'interno della crostata partendo dall'esterno [18], 
in modo da realizzare una rosa [19]. Spennellate la superficie con la gelatina a freddo [20] e lasciate riposare 20 minuti la crostata frollina in frigo [21]. Servite e gustate. 