Prima di iniziare l'impasto della pinsa, l’acqua va messa in frigo: dovrà essere molto fredda. In una ciotola capiente versate la farina per pinsa, poi il lievito di birra fresco sbriciolato. Versate quindi 700 g di acqua man mano [1] e mescolate con un cucchiaio [2], fino a completo assorbimento. Trasferite l’impasto su un piano da lavoro, senza infarinare, e iniziate ad impastare [3]. Non abbiate paura se all'inizio l'impasto risulterà molto grezzo.
Non abbiate fretta e vedrete che maneggiando otterrete un impasto più liscio e piuttosto compatto [4]. Trasferite l’impasto in ciotola [5] e realizzate 3 incisioni con il coltello [6]: questa operazione serve per far assorbire meglio gli altri ingredienti da aggiungere.
Versate quindi il sale [7], l’olio [8] e i restanti 50 g di acqua fredda, quest'ultima da aggiungere poco alla volta [8], mentre continuate ad impastare.
Lavorate sempre a mano in ciotola per alcuni minuti [10], per far assorbire bene. Potete anche trasferirvi sul piano di lavoro e dare qualche piega di rinforzo se preferite. L'impasto sarà già più liscio. Per renderlo ancora più liscio potete lasciarlo in ciotola coperto con un canovaccio [11] per 15 minuti. Trascorso il tempo indicato [12]
spolverizzate il piano da lavoro con poca farina per pinsa. Rovesciate l'impasto sul piano e date delle pieghe in questo modo: prendete man a mano il bordo dell'impasto e riportatelo verso il centro [13]. Vedrete che l’impasto inizierà a diventare più liscio [14]. Quindi ribaltatelo e formate una palla, pirlando sul piano per sigillare bene la chiusura [15].
Trasferite l'impasto nuovamente in una ciotola, questa volta oliata. Coprite con pellicola [16] e lasciate a temperatura ambiente fino al raddoppio, circa 2 ore. Poi trasferite in frigorifero dalle 24 alle 48 ore. Una volta che andrete a riprenderlo risulterà molto gonfio e arioso [17]. Preparate una ciotola con della semola. Quindi prelevate con le mani leggermente inumidite delle porzioni di impasto da 250-300 g. Dovrete farlo "strozzando" letteralmente l'impasto. Sollevate da sotto una parte di impasto con una mano e con l'altra mozzate, quasi come una mozzarella [18].
Trasferite ogni pezzo di impasto con la parte liscia sulla semola, quindi chiudete ogni paniello: fate una piega portando il lembo più vicino a voi verso il centro dell'impasto, ripetete la stessa operazione con il lembo al capo opposto, quindi pinzate come a creare una cucitura con pollice e indice [19]. Poi girate di 180° il paniello e di nuovo, piega del lembo inferiore verso il centro, piega di quello superiore e di nuovo a chiudere pinzando con le dita. Prendete la porzione sigillata, ribaltatela sul piano di lavoro e roteate con entrambe le mani [20], con movimenti rotatori e verso di voi in modo che la parte che avete sigillato con pollice e indice si chiuda ancora meglio. Posizionate il paniello su un vassoio, con la parte liscia rivolta verso l'alto. Proseguite così anche per gli altri; magari potete utilizzare dei contenitori per la lievitazione o delle pirofile ampie da sigillare bene poi con pellicola trasparente. Le porzioni non dovranno essere troppo vicine [21]. Ci vorranno circa 3-4 ore a temperatura ambiente per il raddoppio.
Quando sarà quasi ora di stendere e cuocere le pinse potete preparare gli ingredienti per condire. Vi mostriamo come realizzare ad esempio il condimento "alla parmigiana". Lavate e affettate le melanzane [22], quindi tagliatele a cubetti [23] e passatele nella farina, poi eliminate quella in eccesso setacciando [24].
Friggete in olio caldo (a 170° da misurare con termometro da cucina) [25] fino a doratura. Poi scolatele man a mano su un vassoio foderato con carta per fritti [26]. Preparate la passata di pomodoro aggiungendo solo un filo d'olio e sale (se li gradite e a piacere), quindi tagliate la mozzarella [27] a striscioline. Se volete cuocere la pinsa in modo che risulti ben bollosa, scrocchiarella fuori e soffice dentro, potete utilizzare la pietra refrattaria e scaldarla in forno (in modalità grill al massimo del calore) per 1 ora.
Trascorso l'ultimo tempo di lievitazione dei panielli, prendetene uno e posizionatelo su un piano di lavoro cosparso con moltissima semola. Spolverizzate con semola anche in superficie [28]. Partendo dal bordo più vicino a voi a salire, o quello in alto a scendere, pressate leggermente con le dita per schiacciare l'impasto. Dovrete pressare posizionando le dita quasi in parallelo rispetto al piano di lavoro [29], man a mano l'aria si distribuirà sull'impasto. Date una forma il più possibile rettangolare, ovaleggiante. Mentre sollevate delicatamente l'impasto, cercate di rimuovere la semola in eccesso [30].
Trasferite sulla pala leggermente spolverizzata di semola e date ancora di più la forma ovale, circa 33-35 cm di lunghezza e 20-22 cm di larghezza [31]. Infornate per circa 7-8 minuti in modalità grill alla massima potenza, posizionando la pinsa sulla pietra refrattaria [32]: questa è la precottura [33].
Condite le vostre pinse come preferite. Per il condimento "alla parmigiana" aggiungete prima la passata di pomodoro, poi mozzarella a fettine, quindi melanzane fritte [34] [35] e poi infornate ancora per 2-3 minuti sempre in modalità grill, il tempo che la mozzarella si fonda (quindi vedete se per il vostro forno dovesse servire meno tempo). Completate a piacere con ricotta grattugiata e foglioline di basilico [36]. Servite la vostra pinsa romana.