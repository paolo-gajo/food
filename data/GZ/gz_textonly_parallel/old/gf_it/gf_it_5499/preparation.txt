Per preparare i chocolate crackle cookies, iniziate sciogliendo a bagnomaria il cioccolato fondente: riempite d’acqua un pentolino per un quarto, posizionate sopra una ciotola, versate all’interno i pezzi di cioccolato (in alternativa, potete utilizzare le gocce di cioccolato fondente) e cuocete a fuoco molto basso, fino a che il cioccolato non raggiungerà una consistenza liquida [1]. Dopodichè unite il burro [2], continuando a mescolare con un cucchiaio di legno per amalgamare il tutto. Continuate aggiungendo lo zucchero di canna [3].
Aggiungete le uova [4] e mescolate. Proseguite unendo l’estratto di vaniglia o una bustina di vanillina [5] e amalgamate con una frusta. Versate la farina e il lievito in un colino e setacciateli direttamente nel pentolino [6].
Continuate ad impastare con la frusta [7], fino a che le polveri non si siano ben mescolate con il resto del composto. Infine aggiungete il sale grosso [8], dopodichè spegnete il fuoco e trasferite il composto in una ciotola. Lasciate intiepidire leggermente e coprite con la pellicola [9], quindi lasciate rassodare l’impasto in frigo per circa 1 ora.
Trascorso questo tempo, tirate fuori dal frigo l’impasto, eliminate la pellicola e cominciate a modellarlo in piccoli pezzi, formando delle palline del peso di circa 10 g [10]. Quindi versate lo zucchero a velo in una ciotola e passateci le palline di impasto che avete formato [11], dopodichè rivestite un vassoio con carta forno e disponeteci le palline inzuccherate ben distanziate l’una dall’altra [12]. Mettete il vassoio in frigo e lasciate riposare per almeno mezz’ora.
Quando le palline risulteranno ben fredde e sode, sistematele su una leccarda rivestita da carta forno [13] sempre ben distanziate, in modo tale che durante la cottura non si tocchino, e cuocete in forno statico preriscaldato a 180° per 10-12 minuti; se usate il forno ventilato, cuocete a 160° per 5-7 minuti, fino a quando non risulteranno schiacciati e croccanti [14]. A questo punto lasciateli raffreddare su una gratella [15] e poi potrete gustare i vostri chocolate crackle cookies uno dopo l’altro!