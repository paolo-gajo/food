Per preparare la zuppa di cozze alla napoletana incominciate con la pulizia del pesce, partendo dai gamberi, eliminate la testa [1] e la coda, poi con le dita togliete il carapace [2]; incidete il dorso ed estraete l’intestino interno (il filamento nero) tirandolo delicatamente con la punta di un coltellino [3] (in alternativa potete utilizzare uno stuzzicadente). Tenete da parte i gamberi e passate alle cozze.
Sciacquate le cozze sotto acqua corrente [4]; poi con il dorso della lama di un coltello eliminate tutte le incrostazioni e i cirripedi (parassiti che si formano sul guscio) e con un movimento energico staccate manualmente la barbetta (o bisso) che fuoriesce dalle valve [5] (per facilitare l'operazione è possibile impugnare il bisso con un canovaccio). Sempre sotto l’acqua fresca corrente e utilizzando una paglietta d'acciaio (oppure una spazzola rigida), sfregate energicamente le cozze per eliminare ogni impurità [6]. Una volta pulite, mettete da parte.
Prendete le seppie e staccate delicatamente la testa e i tentacoli dal mantello; lavatele bene sotto acqua corrente togliendo la penna di cartilagine e la sacca di inchiostro. Tagliate le seppie a metà per il lato più lungo [7] e poi riducetele a listarelle [8]. Procedete dunque alla pulitura del polpo: sciacquatelo sotto acqua corrente [9], trasferitelo su uno strofinaccio pulito e asciutto e tamponatelo con carta da cucina.
Mettetelo su un tagliere e con un coltello incidete la sacca all’altezza degli occhi per eliminarli [10]; eliminate anche il becco del polpo [11], dopodiché frollate la carne del polpo battendo con un martelletto o un batticarne. Sciacquate nuovamente il polpo sotto acqua corrente fredda ed estraete le interiora dalla sacca lavandola poi accuratamente all'interno. Lavate e strofinate con le mani testa e tentacoli per rimuovere il più possibile la patina che li ricopre. Fatelo cuocere in una pentola a pressione per 10 minuti oppure in una normale pentola per 40 minuti [12]. Prima di scolarlo, infilzate la carne con i rebbi di una forchetta per verificare che sia il momento giusto per toglierlo dal fuoco.
Quando sarà pronto, scolate il polpo aiutandovi con una schiumarola e fatelo intiepidire [13]. Quindi trasferitelo su un tagliere e tagliate i tentacoli a pezzetti [14]. Fate rosolare uno spicchio d’aglio con un filo di olio in una padella antiaderente [15].
Quando l’aglio sarà ben dorato, toglietelo con delle pinze da cucina e versate le cozze; sfumate con il vino bianco [16] e cuocete coprendo con un coperchio [17], lasciando che si aprano spontaneamente [18]: ci vorranno circa 5 minuti. Trascorso questo tempo, controllate tutte le cozze: quelle che non si saranno aperte andranno buttate.
Spegnete il fuoco, scolatele, conservando il liquido di cottura [19]. Separate le valve vuote da quella piene, mettendo queste ultime in un recipiente [20]. Ponete sul fuoco una pentola capiente con l’aglio in camicia e un filo di olio. Fate rosolare l’aglio [21] e, quando sarà ben dorato, toglietelo dalla pentola.
Aggiungete le seppie, regolando di sale e pepe a vostro piacimento, i gamberi [22] e cuocete a fuoco dolce per 2 minuti, mescolando con una spatola. Unite quindi il polpo e le cozze pulite [23], versando tutto il liquido di cottura di queste ultime [24].
Unite i pomodori pelati [25] e fate cuocere per altri 10-15 minuti fino a far restringere il sughetto. Nel frattempo preparate i crostini: tagliate la baguette a fette di 3-4 cm di spessore [26], riponete le fette su una leccarda foderata con carta da forno e versate su ciascun crostino un filo d’olio d'oliva [27].
Mettete sotto il grill per 4-5 minuti e, quando i crostini saranno bene dorati e croccanti [28], sfornateli. Pochi istanti prima del termine della cottura, terminate aggiungendo il ciuffo di prezzemolo fresco tritato [29]: la vostra zuppa di cozze alla napoletana è pronta [30]; non vi resta che servirla, accompagnandola con i crostini croccanti e saporiti che avete preparato.