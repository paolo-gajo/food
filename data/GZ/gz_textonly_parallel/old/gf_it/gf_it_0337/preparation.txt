Per preparare la crema di zucca iniziate preparando il brodo vegetale. Poi passate alla pulizia della zucca. Tagliatela a fette [1] ed eliminate sia la buccia esterna che i semi interni; a questo punto dovrete ricavare 600 g di polpa, quindi tagliatela a cubetti [2]. Pelate le patate [3]
e tagliatele anche queste a cubetti [4]. Mondate la cipolla, tritatela finemente [5] quindi trasferitela in un tegame con l’olio e lasciatela imbiondire a fuoco dolce [6].
Una volta che la cipolla avrà cambiato colore unite anche la zucca [7] e le patate [8]. Aggiungete anche una parte del brodo fino a coprire tutte le verdure [9], il resto verrà aggiunto successivamente.
Aggiustate di sale e di pepe [10]. Lasciate cuocere a fuoco dolce per 25-30 minuti [11], aggiungendo altro brodo di tanto in tanto. Una volta che le verdure saranno cotte, spegnete il fuoco e frullate il tutto con un mixer ad immersione [12],
fino ad ottenere una crema liscia ed omogenea. Quindi aggiungete la cannella [13], la noce moscata [14] e mescolate il tutto. La vostra crema di zucca è ormai pronta! Per preparare dei gustosi crostini di accompagnamento tagliate il pane a cubetti non troppo piccoli [15]
e disponeteli su una teglia foderata con carta forno. Irrorateli con l’olio [16], cuoceteli per circa 5 minuti in forno preriscaldato in modalità grill, quindi sfornateli [17]. Servite la crema di zucca in una ciotola da zuppa aggiungendo i crostini dorati in superficie [18].