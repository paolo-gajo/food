Per preparare i biscotti sablés, mettete in un mixer il burro ammorbidito a temperatura ambiente e diviso in cubetti [1], lo zucchero semolato [2], il sale e l'estratto di vaniglia [3].
Azionate il mixer e riducete gli ingredienti in crema [4]. Setacciate la farina, aggiungetela al composto [5] e azionate il mixer per ottenere un impasto bricioloso [6].
Trasferite l'impasto su di una spianatoia leggermente infarinata [7]: risulterà molto molle e difficilmente lavorabile perciò compattatelo per renderlo liscio [8] poi appiattitelo un po' con le mani, ricopritelo con un foglio di pellicola [9] e riponetelo in frigorifero ad indurire per almeno mezz'ora (o in freezer per accelerare i tempi).
Trascorso questo tempo, ritirate l'impasto dal frigo e modellatelo in 4 cilindri del diametro di 3 cm [10]. Coprite i cilindri con della pellicola [11] e fateli riposare in frigorifero per almeno 3 ore, affinchè l'impasto si compatti bene. Una volta trascorso questo tempo passate ogni cilindro nello zucchero semolato, in modo che tutta la superficie sia ricoperta [12].
Con un coltello a lama liscia, dividete i cilindri in dischi dello spessore di 2 cm [13], adagiate i biscotti ottenuti su di una leccarda foderata di carta da forno e infornateli in forno già caldo a 200° per circa 15 minuti, fino a quando risulteranno leggermente dorati. Sfornateli e trasferiteli subito su di una gratella [15] in modo che non continuino a cuocere con il calore latente della leccarda. I vostri biscotti sablés sono pronti per essere gustati!