I tonnarelli al pesto di rucola sono un primo piatto molto semplice da preparare, un perfetto piatto estivo: vi basterà frullare pochi ingredienti come rucola fresca, olio di oliva, pinoli e formaggio grattugiato per ottenere un condimento profumato e realizzato in pochi minuti, ma dal sapore avvolgente e delizioso. Chiamati anche spaghetti alla chitarra, i tonnarelli sono un formato di pasta all’uovo simile agli spaghetti ma dalla sezione quadrata e ben si prestano a salse e sughi di ogni tipo: dai più ricchi come quello alle vongole, porcini e pomodorini, ai più delicati come quello ora proposto.La versione al pesto di rucola ha un sapore leggero, dove il retrogusto amaro della rucola è bilanciato dai pinoli e dal formaggio grattugiato: un’alternativa al classico pesto alla genovese.