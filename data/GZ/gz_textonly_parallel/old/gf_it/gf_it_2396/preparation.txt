Per preparare gli hamburger di pollo come prima cosa togliete la pelle dalle vostre sovracosce. Tenetene da parte una che servirà nella ricetta. Inserite nel tritacarne le sovracosce di pollo [2] e la pelle tenuta da parte [3], servirà a dare un po' di grassezza ai burger.
Raccogliete la carne macinata in una ciotola capiente [4]. Se non avete a casa un tritacarne potete chiedere al macellaio di fare questa operazione. Aggiungete quindi il Grana Padano DOP grattugiato, il rosmarino tritato [5], il vino bianco [6], 
la salsa di soia [7] e la senape [8]. Aggiustate di pepe e aggiungete un filo d’olio [9]. 
Miscelate gli ingredienti, fino ad ottenere un composto omogeneo [10]. Coprite con pellicola e lasciate riposare almeno mezz’ora in frigo [10], in questo modo i sapori si uniformeranno e l'impasto risulterà più sodo. Trascorso il tempo di riposo iniziate a formare i burger. Come prima cosa rivestite un tagliere con della carta forno, poi prelevate 180 g di impasto e arrotondatelo con le mani [12]. 
Posizionatela quindi sulla carta forno e schiacciate delicatamente, per appiattirla [13], modellate poi il burger con due mani in modo da ottenere la forma corretta [14]. Preparate in questo modo tutti i burger ne otterrete 6 con queste dosi. [15]. 
Ora non vi resta che cuocere i burger. Scaldate un filo d'olio in padella e posizionate i burger all'interno. Regolate di sale e cuocete a fiamma media per 8-9 minuti. Quando saranno ben dorati, girateli [17] e proseguite la cottura per altri 8-9 minuti, facendo attenzione a non farli colorare eccessivamente [17]. Regolate ancora di sale e servite i vostri burger di pollo [18]!