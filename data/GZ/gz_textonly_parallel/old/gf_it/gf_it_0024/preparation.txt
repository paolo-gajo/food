Per preparare la chiffon cake, iniziate a setacciare la farina in una ciotola insieme al lievito [1]. Poi aggiungete lo zucchero extrafine [2] e il sale [3]. Mescolate con un cucchiaio per amalgamarle al meglio. 
In un'altra ciotola, separate i tuorli dagli albumi di 6 uova grandi [4], del peso di circa 390-400 g in totale, e tenete da parte gli albumi. Aggiungete ai tuorli l’acqua a temperatura ambiente [5] e l’olio di semi [6].
Poi grattugiate la scorza di un limone non trattato [7] e incidete una bacca di vaniglia per estrarre i semi con la punta di un coltellino, per aggiungerli all’impasto di tuorli [8]. Sbattete il composto con le fruste fino ad ottenere una crema omogenea, non ci sarà bisogno di montarlo. Quindi incorporatelo agli ingredienti secchi (farina, zucchero e lievito), versandolo in una volta sola [9].
Mescolate accuratamente con una frusta fino ad ottenere un composto omogeneo e cremoso [10]. Lasciate per un momento da parte questo impasto e dedicatevi a montare gli albumi. Versateli nella ciotola di una planetaria [11] (se non avete una planetaria potete utilizzare uno sbattitore elettrico), quindi azionate la frusta e iniziate a montare gli albumi. Quando saranno diventati bianchi e spumosi, versate il cremor tartaro [12] e continuate a far andare le fruste per qualche minuto.
Una volta che gli albumi saranno ben montati [13], trasferitene una parte nell'impasto tenuto da parte e mescolate rapidamente con una spatola per stemperare il composto. Aggiungete poi gli albumi rimasti un pò alla volta mescolando sempre con una spatola [15] dall’alto verso il basso per non smontarli.
Ora che l’impasto del dolce è pronto, versatelo delicatamente nello stampo per chiffon cake: noi abbiamo utilizzato uno stampo da 22 cm di diametro del fondo, 26 cm di diametro in superficie e 10 cm di altezza (non dovrà essere imburrato e infarinato) [16], cercando di distribuirlo uniformemente [17]. Poi infornate la chiffon cake in forno statico preriscaldato a 160° per circa 60 minuti (per forno ventilato a 150° per 45-50 minuti), posizionando il dolce nella parte bassa del forno. Una volta cotto, sfornatelo [18].
Quindi capovolgete lo stampo e poggiatelo sugli appositi piedini [19] in modo che il dolce prenda aria, si raffreddi e si stacchi dai bordi da solo. Quando la chiffon cake sarà completamente raffreddata, dovrete staccare la parte superiore dello stampo: potete aiutarvi con un coltellino sottile e affilato [20]. La vostra chiffon cake è pronta per essere spolverizzata a piacere con zucchero a velo [21]!