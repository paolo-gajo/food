Per preparare il pan mattino, iniziate a scaldare il latte, che deve essere tiepido. Sciogliete il lievito in poco latte preso dalla dose totale [1]. Mettete in una planetaria, munita di gancio, la farina 00 e la farina manitoba e aggiungete il lievito sciolto nel latte [2] e il miele [3].
Unite anche lo zucchero [4] e 375 ml di latte [5] e lavorate l’impasto per circa 3 minuti a velocità bassa. Aggiungete quindi il burro ammorbidito a temperatura ambiente [6] e aumentate la velocità (media) del gancio, per far si che l'impasto assorba bene il burro.
Unite infine il sale [7] e il restante latte poco alla volta [8], impastando per almeno 7-8 minuti, fino a che l’impasto risulterà liscio ed omogeneo [9]. Mettete l’impasto così ottenuto in una ciotola, coprite con un canovaccio pulito e lasciate riposare per almeno un paio d'ore in forno spento e chiuso, con la luce accesa.
Trascorso il tempo necessario, l'impasto avrà raddoppiato di volume [10]. Stendete l'impasto su di una spianatoia infarinata con un matterello, cercando si ottenere un rettangolo spesso mezzo centimentro [11]. Per ottenere dei cornetti, ricavate dalla parte centrale una striscia della lunghezza 15 cm e alta 8 cm e dividetela in triangolini [12].
Praticate un taglietto centrale alla base di ogni triangolino [13] e afferrando i lati, girate il triangolo su se stesso [14]. Formate così tutti i cornetti e posizionateli su di una leccarda foderata con carta da forno [15] e fatele lievitare ancora per circa 40-50 minuti, in forno spento e chiuso.
Per formare le chiocciole invece tagliate delle strisce larghe 2 cm dall'impasto steso [16] e arrotolatele a spirale (17-18). Sistemate anche queste su una leccarda con carta da forne e fatele lievitare per 40-50 minuti.
Sbattete l'uovo con il latte e trascorso il tempo della seconda lievitazione, lucidate i pan mattino spennellandoli con un pennello [19]; se volete cospargete la superficie dei cornetti o delle chiocchiole con granella di zucchero. Infornate il pan mattino in forno caldo (statico) a 180° per 20 minuti, avendo cura di inserire sul fondo del forno una ciotola piena di acqua. Non appena le forme saranno ben dorate (20-21) estraetele e mettetele ad intiepidire su di una gratella, in modo che siano ben areate e possano raffreddare in modo uniforme. Ecco pronte il vostro pan mattino: spolverizzateli con lo zucchero a velo e farciteli a piacere!