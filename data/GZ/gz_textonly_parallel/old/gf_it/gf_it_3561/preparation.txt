Per realizzare le chioccioline di pane ripieno di cotto e fontina iniziate dalla preparazione della pasta di pane: in una ciotola setacciate la farina [1], in un’altra ciotola sciogliete il lievito disidratato nell’acqua tiepida [2] mescolando con un cucchiaio, incorporate poi il malto (in alternativa potete utilizzare lo zucchero) [3] fino ad ottenere un composto omogeneo.
Versate il composto nella ciotola con la farina [4], versate l’olio di oliva [5] e il sale [6].
Mescolate gli ingredienti con le mani [7] e trasferite l’impasto su di una spianatoia e impastate fino ad ottenere un panetto liscio, trasferite il panetto in una ciotola, copritelo con al pellicola trasparente [8] e ponetelo in forno spento con la luce accesa a lievitare per 2 ore. Trascorso il tempo della lievitazione il panetto avrà raddoppiato il suo volume [9],
trasferitelo sulla spianatoia e stendete una sfoglia di 25x35 cm spennellate la superficie con una miscela di uovo sbattuto con un cucchiaio di latte [10]. Passate ora alla farcitura: adagiate sulla superficie della sfoglia di pane le fette di fontina lasciando 2 cm di bordo per facilitare l’avvolgimento. Distribuite i cubetti di cotto [11]. Ora arrotolate la pasta dal lato lungo [12],
una volta avvolto il rotolo [13] trasferitelo su un vassoio ricoperto di carta da forno [14] e lasciatelo riposare un frigorifero almeno mezz’ora. Trascorso questo tempo tagliate il rotolo a fette spesse 2,5 cm [15], otterrete circa 12 chiocciole, trasferitele su una leccarda rivestita di carta da forno, riponete le chioccioline a lievitare per almeno 1 ora in forno spento con la luce accesa.
Spennellate la superficie delle chioccioline con l’emulsione di latte e uovo sbattuto [16], spolverizzate con i semi di papavero [17] e cuocete in forno statico preriscaldato a 180° per 25 minuti (oppure in forno ventilato a 160° per 15-20 minuti) fino a quando i bocconcini non risulteranno dorati. Le vostre chioccioline di pane ripiene di cotto e fontina sono pronte [18] per essere portate in tavola!