Chi ha voglia di portare sulla tavola un antipasto sfizioso con un cuore tenero e colorato tutto da scoprire? Allora nel vostro menù non potranno assolutamente mancare le mozzarelle in carrozza al verde con pesto di zucchine e basilico! Calde, croccanti e filanti le mozzarelle in carrozza al verde sono una appetitosa variante delle classiche mozzarelle in carrozza, piccole prelibatezze arricchite dal verde di due pesti diversi che conferiscono una nota fresca e piacevole: il tradizionale pesto alla genovese con il basilico e un pesto di zucchine, racchiusi tra due fettine di pane e mozzarella. Un antipasto gustoso e croccante al punto giusto da servire e gustare appena fatto: con questo piatto conquisterete i vostri invitati al primo assaggio!