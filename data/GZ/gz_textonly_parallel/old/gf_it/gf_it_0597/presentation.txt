La cheesecake è un dolce sempre amato, tipico della tradizione americana che oggi vanta innumerevoli rivisitazioni. Senza cottura o cotto in forno, light o senza panna, questo dessert unisce il gusto croccante della base con la cremosità della farcia ed è ideale per moltissime occasioni, dalle più semplici alle più raffinate. Si sa, con l’arrivo dell’estate spesso viene meno la voglia di mettersi in cucina a preparare dolci e delizie varie, ma con questa ricetta siamo certi che non vedrete l’ora di iniziare! La cheesecake fredda senza gelatina che vi proponiamo oggi infatti è un dolce tanto fresco e goloso quanto facile da preparare, senza nemmeno accendere il forno. La gelatina questa volta non è necessaria, basterà amalgamare ricotta e formaggio spalmabile con una cascata di polvere di biscotti e gocce di cioccolato per ottenere un ripieno compatto e avvolgente. Il risultato sarà un mix di sapori perfettamente equilibrati: il formaggio cremoso e leggermente acidulo si sposa perfettamente con la dolcezza dei biscotti e il profumo di vaniglia. Provate a realizzare anche voi questa deliziosa tentazione e soddisferete la vostra voglia di dolce anche nei periodi più caldi!