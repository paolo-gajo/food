Per preparare i profiteroles colorati al mascarpone, iniziate dalla farcitura: mettete in ammollo la gelatina in acqua fredda per almeno 10 minuti [1]. Poi strizzatela e versatela in una ciotolina con 50 ml di panna liquida tiepida. Mescolate con un cucchiaino per farla sciogliere completamente e poi unitela al cioccolato fondente precedentemente fuso (potete fonderlo a bagnomaria oppure al microonde) [2]. Amalgamate il composto,
e unitelo al mascarpone [4]; lavorate gli ingredienti con una frusta [5] e una volta ottenuta una crema omogenea, copritela con pellicola trasparente e ponetela in frigorifero a rassodare per almeno 2 ore [6].
Dedicatevi ora alla preparazione della pasta choux per i bigné: in una casseruola versate il burro a pezzetti, l'acqua e il sale [7]; unite anche il latte condensato [8] e mescolate con un cucchiaio di legno [9] cuocendo a fuoco basso fino a quando il burro non si sarà sciolto.
A questo punto spegnete il fuoco, unite la farina setacciata [10] e mescolate con il cucchiaio di legno [11]. Accendete nuovamente il fuoco a fiamma bassa, mescolate con rapidità sbattendo con vigore il composto con un cucchiaio di legno: la miscela diverrà presto consistente e morbida e si staccherà dalle pareti, formando una palla [12]. Quando sul fondo del tegame si formerà una patina bianca, togliete l'impasto dal fuoco.
Trasferitelo nella tazza di una planetaria e versate un uovo alla volta [13] (potete regolarvi sulla liquidità dell'impasto e se risulta troppo lento potete anche mettere meno uova. Lavorate l'impasto con la frusta [14] poi dividetelo in 3 ciotoline. In una versate la pasta di pistacchio [15]
e mescolate accuratamente per creare il colore verde; nell'altra ciotolina versate il cioccolato fondente precedentemente fuso (potete fonderlo a bagnomaria o al microonde) [17] e mescolate per ottenere il marrone [18]; l'altra ciotolina potete lasciarla bianca.
Trasferite i 3 impasti in 3 diverse sac-à-poche con bocchetta liscia [19] e create dei mucchietti su 3 leccarde rivestite con carta da forno (20-21) (potete cuocere un impasto alla volta se disponete di una sola leccarda, cambiando di volta in volta la carta da forno). Cuocete i bignè in forno statico preriscaldato per 15 minuti a 220° (tenete la temperatura a 200° con forno ventilato) evitando di aprire il forno durante la cottura. Trascorsi i primi 15 minuti abbassate la temperatura a 190° e cuocete la pasta choux per altri 10 minuti. A questo punto spegnete il forno e lasciate all'interno i bignè per altri 10-15 minuti con lo sportello leggermente aperto (mettete tra lo sportello e il forno un cucchiaio di legno); questo servirà a fare asciugare bene l'interno, quindi estraeteli dal forno.
Una volta sfornati [22] e freddati completamente, potrete farcire i bignè: riprendete la crema al mascarpone dal frigorifero e versatela in una sac-à-poche con bocchetta lunga e stretta [23] (potete utilizzare anche una siringa). Quindi farcite ciascun bignè inserendo la punta della sac-à-poche alla base [24].
Sciogliete il cioccolato bianco a bagnomaria o al microonde e una volta tiepido, immergete la superficie dei bignè [25], poi trasferiteli a mano a mano sui piatti da portata creando a mano a mano una piramide (26-27). Potete decorare ulteriormente i profiteroles colorati al mascarpone con palline o codette colorate!