Per preparare gli involtini di pesce spada iniziate predisponendo il ripieno: sminuzzate con un coltello le olive e i capperi [1], tagliate a metà i pomodori, privateli dei semi e tagliateli a dadolata [3].
In una ciotola mescolate il pangrattato, i capperi, le olive sminuzzate, lo spicchio d'aglio tritato e i pomodori [4], mezzo cucchiaino di peperoncino [5], il basilico fresco [6],
salate e condite con un filo d'olio [7]. Poi occupatevi della preparazione del pesce spada: tagliate a metà le fettine di pesce [8], farcite ciascuna fetta con il ripieno [9], circa 16 gr di composto,
ripiegate prima i bordi laterali [10] del filetto in modo da non far fuoriuscire il ripieno, arrotolatelo [11] e fermate gli involtini di pesce spada con gli stecchini [12].
Tagliate a fette il pomodoro [13] e tenetele da parte, ungete con l'olio una pirofila, disponete all'interno gli involtini [14] e infilzate da un lato una fetta di pomodoro e una foglia di basilico [15], proseguite in questo modo con i restanti bocconcini;
prima di infornare, spolverizzate gli involtini di pesce spada con una manciata di pangrattato [16] e conditeli con un filo d’olio d'oliva. Mettete in forno statico già caldo a 180° per appena 10 minuti (oppure in forno ventilato a 160° circa 8 minuti). Quando gli involtini di pesce risulteranno dorati in superficie, sfornateli e serviteli ben caldi.