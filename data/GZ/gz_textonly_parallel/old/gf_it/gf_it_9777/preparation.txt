Per preparare i cardi gratinati iniziate con la pulizia del cardo: per prima cosa strofinatevi le mani con del succo di limone perché il cardo tende ad annerire e sporcare le dita, poi tagliate l’estremità del cespo e separate le singole costole eliminando le eventuali foglioline. Prendete una costola e, se risultasse estremamente grande o larga, tagliatela a metà nel senso della lunghezza. Con un coltello, intaccate un’estremità e tirate dalla parte opposta per privarla dei filamenti [1], effettuate lo stesso procedimento anche dall’altra estremità. Tagliate quindi i cardi a pezzettini lunghi circa 15/20 cm e metteteli in una ciotola colma d’acqua [2], dove avrete spremuto il succo di un limone (procedimento che servirà per non farli annerire). Quando avrete pulito e tagliato tutti i cardi sciacquateli e metteteli a cuocere [3] in pentola pressione con dell’acqua salata per circa 15 minuti, fino a quando saranno cotti, ma ancora sodi (potete anche lessarli in una pentola comune per circa 25/30 minuti).
Preparate la besciamella [4] con le dosi sopraindicate e seguendo il procedimento che trovate cliccando qui. Una volta cotti, scolate i cardi e lasciateli intiepidire. Imburrate e cospargete una teglia o una pirofila di 20 cm x 30 cm [5] con il pangrattato e poi disponete sul suo fondo un primo strato di cardi lessati [6].
Cospargete il primo strato di cardi con metà grana grattugiato [7] e poi con metà della besciamella [8]. Procedete allo stesso modo formando il secondo strato e terminando con dei fiocchetti di burro in superficie [9]. Infornate in forno già caldo a 200° per circa 30-40 minuti o fino a che la superficie della preparazione sarà ben dorata (a questo scopo, gli ultimi 5-10 minuti, potete anche utilizzare il grill del forno). Sfornate i cardi gratinati e lasciateli riposare 10 minuti prima di servirli.