Per preparare le lasagne con ragù di sgombro e funghi iniziate dalla pulizia del pesce. Prendete lo sgombro eviscerato, sciacquatelo sotto l’acqua e privatelo di coda [1], pinne laterali situate vicino alla testa del pesce [2] e dorsali [3]. Quindi capovolgete il pesce ed eliminate anche le altre pinne laterali.
Effettuate ora un taglio netto in corrispondenza della testa [4]. Incidete la parte dorsale dello sgombro e, partendo dalla coda, fate scorrere la lama in senso orizzontale al piano di lavoro [5] per staccare il primo filetto [6]. Girate il pesce ed effettuate la medesima operazione nell’altro lato: otterrete così anche il secondo filetto.
Ora prendete le pinze da cucina e togliete le lische del pesce [7]. Procedete eliminando la pelle da ciascun filetto: fate scorrere la lama in senso orizzontale al piano di lavoro tra la pelle del pesce e le sue carni, procedendo con delicatezza per separarle [8]. Riponete gli scarti del pesce in una ciotola e teneteli da parte, disponete invece i filetti dello sgombro in un’altra ciotola coperta da pellicola alimentare trasparente e conservateli per il momento in frigorifero. A questo punto dedicatevi al brodo, lavando ed asciugando verdure ed erbe aromatiche. Poi tagliate grossolanamente sedano, carote e cipolla [9].
Fateli rosolare 1-2 minuti con un filo di olio in un tegame capiente e dai bordi alti. Poi aggiungete gli scarti del pesce [10]. Scottate 1 minuto gli ingredienti e sfumate con il vino [11]. Quando sarà completamente evaporato, versate l’acqua [12] e lasciate cuocere così a fuoco moderato per 20 minuti.
Infine aggiungete il pepe in grani [13] e l’alloro [14]: lasciate cuocere ancora 5-10 minuti affinché il brodo si aromatizzi. A cottura ultimata spegnete il fuoco, filtratelo e tenete il brodo da parte in una ciotola [15].
Procedete con la preparazione della besciamella: in un tegame dai bordi alti e dal fondo antiaderente scaldate l’olio e versate la farina a pioggia [16], mescolando energicamente gli ingredienti con una frusta mano. Quando avrete creato il roux aggiungete il brodo di pesce [17], continuando a mescolare per evitare la formazione di grumi. Lasciate cuocere a fuoco moderato fino a che non sfiorerà il bollore per consentire alla besciamella di addensarsi [18]. Quando avrà raggiunto la giusta consistenza spegnete il fuoco, versatela in una ciotola applicando della pellicola alimentare a contatto per evitare la formazione della crosticina in superficie e trasferitela a raffreddare in frigorifero.
Preparate ora il condimento delle lasagne: tagliate a tocchetti non troppo grossi lo sgombro [19], a fettine sottili i finferli [20] e a rondelle sottili il porro [21].
Fate scaldare l’olio in una padella antiaderente e rosolate uno spicchio di aglio [22]. Quando sarà diventato di un colore dorato, eliminatelo e aggiungete il porro, mescolandolo di tanto in tanto per fare in modo che appassisca in modo uniforme. Versate poi i finferli [23], regolando di sale e pepe. Lasciate cuocere a fuoco moderato per 6 minuti e, una volta pronti, teneteli da parte [24].
Prendete quindi un’altra padella antiaderente e fate rosolare uno spicchio di aglio con un filo di olio [25]: eliminatelo quando sarà dorato. Dopodiché unite in padella i tocchetti di sgombro [26], cuocendo a fuoco moderato. Insaporite con sale e pepe, infine sfumate con vino bianco [27].
Quando il vino sarà evaporato spegnete il fuoco [28]: ci vorranno circa 2 minuti di cottura. Ora avrete tutti gli ingredienti pronti e potrete cominciate la composizione delle lasagne. Versate un sottile strato di besciamella in una teglia delle dimensioni di 20x30cm e irrorate con dell’olio [29]. Disponete le lasagne verdi sopra la besciamella coprendo totalmente la superficie della teglia [30].
Poi create un nuovo strato di besciamella e disponete dei finferli in maniera uniforme sulla superficie [31]. Aggiungete i tocchetti di sgombro anch’essi in maniera uniforme [32]. A questo punto prendete delle altre lasagne e disponetele nella teglia in senso opposto al primo strato in modo da formare idealmente un motivo intrecciato [33].
Versate un filo di olio, un leggero strato di besciamella e nuovamente finferli e sgombro: procedete in questo modo fino a ultimare gli strati. Concludete con uno strato di lasagne e besciamella, su cui adagiare il condimento di funghi e pesce [34]. Quindi infornate in forno statico preriscaldato a 200°C per 20 minuti (se possedete un forno ventilato optate per 180°C per 10-12 minuti) [35]. Trascorso il tempo di cottura estraete la teglia dal forno e lasciate qualche minuto a temperatura ambiente prima di portare in tavola le vostre lasagne al ragù di sgombro e funghi [36]!