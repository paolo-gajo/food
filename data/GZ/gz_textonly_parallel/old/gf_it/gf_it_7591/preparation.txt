Per preparare le crocchette di patate con cuore filante di mozzarella e prosciutto, iniziate a lessare le patate con tutta la buccia in acqua salata. Scolatele e sbucciatele [1]. Lasciatele raffreddare. L'ideale sarebbe prepararle la sera prima, in modo che buona parte dell'umidità evapori durante la notte. Schiacciatele con uno schiacciapatate o con i rebbi di una forchetta, raccogliendole in una terrina capiente [2]. Sbattete le uova e unitele alla purea [3].
Aggiungete ora il formaggio grattugiato [4], il sale, il pepe macinato e la noce moscata grattugiata [5]. Amalgamate tutto fino ad ottenere un composto compatto e liscio [6].
Preparate ora il ripieno. Scolate accuratamente la mozzarella per farle perdere il siero in eccesso, successivamente tagliatela a bastoncini [7], per ottenerne 16. Tagliate a metà per il lungo ogni fetta di prosciutto e ponete in ciascuna un bastoncino di mozzarella [8], infine arrotolate ogni porzione su se stessa per ottenere dei cilindri di prosciutto [9].
Prelevate una piccola porzione di patate, schiacciatele delicatamente in modo da creare un incavo al centro e ponetevi un cilindro di prosciutto e mozzarella [10]. Aiutandovi con il palmo della mano chiudete l'impasto in modo da creare la crocchetta: dovrete ottenerne 16, lunghe 7 cm e larghe 3 cm [11]. Prendete due ciotoline, in una sbattete l'uovo e ponete nell'altra il pan grattato. Passate ogni crocchetta prima nell'uovo e subito dopo nel pangrattato [12].
Disponete tutte le crocchette impanate su un vassoio a portata di mano [13]. Scaldate ora l'olio e, con un termometro da cucina, controllate che non superi i 180° di temperatura. Quando avrà raggiunto la giusta temperatura immergete poche crocchette alla volta e fate cuocere per 3 minuti: devono essere belle dorate [14]. Man mano che le cuocete, adagiatele su un foglio di carta assorbente [15]. Le vostre crocchette di patate con cuore filante di mozzarella e prosciutto sono pronte. Gustatele ancora calde!