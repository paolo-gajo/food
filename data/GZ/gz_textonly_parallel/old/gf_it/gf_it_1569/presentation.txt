Il caldo diventa fastidioso e avete bisogno di un piatto fresco ma allo stesso tempo saporito e ricco? Noi vi proponiamo di mettere insieme due ricette ideali per l’estate, l'insalata di riso classica e l’intramontabile prosciutto e melone e dare vita ad una nuova idea, ancora più sfiziosa e fresca, che sarà la soluzione perfetta per una cena estiva in terrazza con gli amici, per un buon pasto sotto l’ombrellone o per una fresca pausa pranzo in ufficio: l’insalata di riso con prosciutto e melone. L’accostamento del sapore salato del prosciutto cotto e la dolcezza del melone creano quel contrasto delizioso che tutti conosciamo, ma l’aggiunta del riso, dell’erba cipollina e del formaggio, arricchisce e dona un gusto intenso al piatto, amalgamando e aromatizzando il tutto. Le insalate di riso hanno il vantaggio di essere molto versatili, infatti sono adattabili a qualsiasi gusto e palato, e questo perché, se il riso è l’ingrediente principale di questa ricetta, per il condimento potete davvero sbizzarrirvi e sperimentare versioni sempre nuove e gustose! Risultato? Un’originale insalata di riso che piacerà a tutti, grandi e piccini, e che porterà in tavola una fresca esplosione di colori e sapori!