Per preparare il pan brioche alla Nutella iniziate versando in una ciotola la farina, il lievito [1] e lo zucchero [2]. Mescolate con una forchetta, poi unite l’uovo leggermente sbattuto [3] e mescolate ancora.
Aggiungete metà del latte [4] e il sale [5] e mescolate ancora con la forchetta [6].
Infine incorporate il latte rimanente [7] e continuate a impastare il composto sul piano di lavoro. Unite un pezzetto di burro per volta [8], avendo cura di aggiungere il successivo solo quando quello precedente sarà stato completamente assorbito. Impastate fino ad ottenere un impasto liscio e sodo. Formate una palla [9] e rimettetela nella ciotola, coprite con pellicola e lasciate lievitare nel forno spento con la luce accesa per almeno un’ora, o fino al raddoppio del volume.
Quando l’impasto sarà raddoppiato di volume [10], stendetelo sul piano di lavoro leggermente infarinato fino a formare un rettangolo di 24x40 cm [11]. Spalmate la Nutella su tutta la superficie aiutandovi con una spatola, avendo cura di lasciare libero circa 1 cm dal bordo [12].
Arrotolate l’impasto dal lato più corto del rettangolo [13] e inserite il rotolo ottenuto in uno stampo da plumcake da 25x11 cm che avrete precedentemente foderato con carta forno, con la chiusura rivolta verso il basso [14]. Coprite lo stampo con pellicola e lasciate lievitare nel forno spento con luce accesa per almeno un’ora, o fino a che l’impasto non avrà raggiunto il bordo dello stampo [15].
Trascorso questo tempo, spennellate la superficie con il composto di tuorlo e latte [16], poi cuocete in forno statico preriscaldato a 180° per circa 20-25 minuti, posizionando lo stampo sul ripiano medio. Una volta cotto, sfornate e lasciate raffreddare completamente il vostro pan brioche alla Nutella nello stampo [17] prima di sformarlo [18] e tagliarlo a fette!