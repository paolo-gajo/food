Per preparare l’insalata di pollo saporita cominciate battendo le fette di pollo con un batticarne [1], fatelo tra due fogli di carta forno così sfibrerete le carni senza stracciarle. Poi cuocete su una griglia rovente [2] e girate soltanto quando la carne risulterà completamente bianca e presenterà le tipiche striature della griglia [3]. Quindi girate e aggiungete un pizzico di sale sulla parte cotta. Nel frattempo cuocete l’altra parte per lo stesso tempo. Ci vorranno all’incirca due minuti ma il tempo può variare a seconda dello spessore.Non punzecchiate la carne con i rebbi della forchetta altrimenti usciranno i liquidi e il pollo risulterà troppo asciutto. Quando la carne sarà ben cotta, toglietela dalla griglia e salate subito, così il calore farà sciogliere il sale. Adagiate le fette di pollo su un piatto e lasciate raffreddare.
Nel frattempo pulite le verdure: prendete il peperone e togliete i semini interni, quindi tagliate a julienne le falde [4], pelate e spuntate le carote, quindi riducetele a listarelle [5]. Poi riducete a rondelle le coste di sedano [6],
i cetriolini [7] e le olive verdi denocciolate [8]. E per finire tagliate a bastoncini anche il formaggio (Groviera o Edamer) [9].
Nel frattempo la carne si sarà raffreddata, tagliatela a striscioline [10] quindi occupatevi della salsa che servirà come condimento dell’insalata: in una ciotola ponete la maionese, aggiungete poi la senape [11], l’aceto di vino bianco [12], salate e pepate.
Per finire versate a filo anche l’olio di oliva per emulsionare [13]. Mescolate e tenete da parte [14]. Ora prendete una ciotola capiente, versate il pollo e tutte le verdure precedentemente tagliate: i peperoni [15],
il sedano [16], le carote, i cetrioli, il formaggio, le olive [17] e date una prima mescolata [18]
e poi condite con la salsa [19], mescolate e copritela con pellicola trasparente [20]; lasciatela riposare in frigorifero per almeno un’ora. Trascorso questo tempo i sapori si saranno ben amalgamati e potrete gustare la vostra insalata di pollo saporita [21].