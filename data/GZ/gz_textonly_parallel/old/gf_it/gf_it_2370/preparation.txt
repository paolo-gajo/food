Per preparare la torta cocco e limone iniziate a realizzare il pan di Spagna. Trasferite le uova nella ciotola di una planetaria, aggiungete i semi del baccello di vaniglia [1] e un pizzico di sale e iniziate a montarle con la frusta a velocità media. Nel frattempo aggiungete lo zucchero lentamente [2] e montate le uova per circa 15 minuti fino a che risulteranno gonfie e spumose. 
Spegnete poi la macchina e setacciate la farina e la fecola direttamente nella ciotola [4]. Poi mescolate delicatamente facendo dei movimenti rotatori dal basso verso l'alto [5]. Non appena otterrete un composto uniforme trasferitelo all'interno di uno stampo da 24 cm precedentemente imburrato e infarinato [6]. 
Livellate delicatamente la superficie [7] senza sbattere lo stampo sul piano e cuocete in forno statico preriscaldato a 160° nel ripiano più basso per circa 50 minuti. Evitate di aprire il forno durante questo tempo e prima di sfornare il dolce verificate la cottura facendo sempre la prova dello stecchino, dato che ogni forno cuoce diversamente. Infatti infilando lo stecchino al centro della torta questo dovrà risultare completamente asciutto. Una volta cotto sfornate il Pan di Spagna e lasciatelo raffreddare [8]. Nel frattempo occupatevi di preparare la crema. Come prima cosa scaldate il latte in un pentolino, fino a sfiorare il bollore. Sistemate i tuorli in una ciotola e unite lo zucchero [9] 
e mescolate rapidamente con una frusta [10]. Setacciate l'amido direttamente all'interno della ciotola [11] e mescolate nuovamente per amalgamare gli ingredienti [12]. 
Non appena il latte sarà caldo versatelo all'interno del composto di tuorli [13] e sbattete rapidamente con la frusta [14]. Riversate il tutto nel pentolino [15] 
e mescolando di continuo cuocete la crema fino a che non si sarà addensata [16]. Riponete in una ciotolina e coprite con della pellicola per alimenti [17]. Nel frattempo mettete in ammollo la gelatina in fogli nell'acqua fredda e non appena sarà morbida strizzatela [18] 
e aggiungetela alla crema [19], che non dovrà essere bollente ma comunque calda. Aggiungete poi il succo [20] e la scorza del limone grattugiata [21]. 
Mescolate bene per amalgamare il tutto, coprite nuovamente con la pellicola [22] e lasciate raffreddare completamente. Non appena la crema sarà fredda montate anche la panna [23]. Poi aggiungete la crema alla panna in due volte [24]
mescolando con una spatola dal basso verso l'alto [25], per non smontare il composto. Una volta che avrete ottenuto una crema spumosa [26] trasferitela in una tasca da pasticciere [27] e conservatela in frigorifero. 
Nel frattempo anche il pan di Spagna si sarà raffreddato; sformatelo [28] e ripulitelo dalla crosticina esterna, sia intorno alla circonferenza [29] che sulla superficie [30]. 
Utilizzando un coltello seghettato a lama lunga tagliate il pan di Spagna in 3 dischi dallo stesso spessore [31]. Posizionate il primo su un piatto da portata e posizionate sopra circa 1/3 della crema, spargendola in maniera uniforme [32]. Ricoprite con il secondo strato di pan di Spagna [33]
e aggiungete ancora uno strato di crema [34]. Posizionate l'ultimo disco e spargete la crema rimasta sia sulla superficie che sui bordi [35] e utilizzando una spatola livellate la crema [36] 
in modo che ricopra l'intera torta [37]. Tagliate il cocco a fettine molto sottili e utilizzatele per decorare il dolce [38]. Riponete la vostra torta al cocco e limone in frigorifero fino al momento di servirla! 