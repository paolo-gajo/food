Per preparare lo sformatino di riso ripieno iniziate preparando il brodo vegetale. Quindi tritate finemente il finocchietto [1] che terrete da parte. Prendete la salsiccia, incidetene il budello [2] e, dopo averlo eliminato tirandolo, sgranate la salsiccia in maniera grossolana con le mani o i rebbi di una forchetta [3] e tenete anch’essa da parte.
Poi prendete il formaggio, tagliatelo a striscioline e poi a cubetti di eguale dimensione [4] che vi servirà per il ripieno degli sformatini. Procedete tritando finemente uno scalogno [5] che farete rosolare con l’olio in un tegame dal fondo antiaderente [6].
Aggiungete un mestolo di brodo caldo [7] e lasciate appassire lo scalogno. Quando il brodo si sarà totalmente asciugato fate tostare 1 minuto il riso [8], mescolandolo continuamente per evitare che attacchi al fondo del tegame. Sfumate poi con il vino bianco [9] e lasciate evaporare.
Continuate la cottura del riso aggiungendo un mestolo di brodo ogni volta che il precedente è stato completamente assorbito [10]. A dieci minuti dalla cottura del riso aggiungete lo zafferano [11] e amalgamatelo bene al riso per dare una colorazione ed un sapore uniformi. Regolate di sale e pepe. Mentre continuate a cuocere il riso aggiungendo il brodo dedicatevi anche alla preparazione della salsiccia: in una padella antiaderente versate l’olio e fate rosolare uno spicchio di aglio [12].
Quando avrà ottenuto una colorazione dorata, eliminatelo [13] e unite la salsiccia sgranata [14]. Fatela cuocere a fuoco vivace per circa 7-8 minuti, sfumando con il vino bianco [15] che poi lascerete evaporare.
Aromatizzate infine con il finocchietto [16], regolando di sale [17] e pepe. Mescolate bene il tutto per consentire ai diversi sapori di amalgamarsi. Trascorso il tempo di cottura spegnete il fuoco. A questo punto anche il risotto sarà pronto [18].
Unite ¾ della salsiccia al risotto [19], mescolate bene e lasciate intiepidire. Nel frattempo prendete 8 stampini di alluminio monouso e imburrateli [20], facendo aderire bene alla superficie interna il formaggio grattugiato [21]. Per questa operazione potete versare del formaggio grattugiato dentro al pirottino e poi lasciare che scivoli lungo le pareti inclinando il pirottino dolcemente con le mani: dovrete creare una sorta di rivestimento per tutta la superficie.
Versate all’interno di ciascun pirottino 1-2 cucchiai di risotto con la salsiccia [22] e, con l’aiuto di un cucchiaino, fatelo aderire bene al fondo ed alle pareti del vostro supporto per gli sformatini: dovrete creare un incavo al centro del pirottino. Versate alcuni dadini di formaggio [23] e un po’ di salsiccia che avete tenuto da parte [24].
Dopodiché coprite il ripieno con dell’altro riso in modo tale che venga completamente nascosto all’interno [25]. Ripetete l’operazione per tutti gli altri pirottini. A questo punto prendete una leccarda e oliatela [26], se preferite spennellando l’olio su tutta la sua superficie. Capovolgete i pirottini sulla leccarda e sformateli con delicatezza affinché mantengano la forma [27].
Cuocete gli sformatini in forno in modalità umidità bassa a 180°C per 20 minuti [28] [29]. Trascorso il tempo necessario alla cottura, estraete la leccarda dal forno e lasciate rassodare alcuni minuti a temperatura ambiente prima di servire i vostri sformatini di riso ripieno [30]!