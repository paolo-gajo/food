Vi siete mai chiesti come fare bella figura con un risottino scenografico quando preparate una cena per i vostri amici? Il risotto allo zafferano è una garanzia e conquista tutti ma oggi ve lo proponiamo in una versione davvero sfiziosa e divertente: gli sformatini di riso ripieni. Basterà preparare un classico risotto allo zafferano e disporlo nei simpatici pirottini, creando un ricco ripieno di formaggio filante e succulenta salsiccia: un’abbinata imbattibile specialmente in inverno! Una leggera cottura al forno sarà quello che renderà questa preparazione sfiziosamente croccante e scioglierà il ripieno di formaggio all'interno degli stampini! Ma vi sveliamo anche un trucchetto: potete preparare i vostri sformatini qualche ora prima e conservarli in frigorifero, riscaldandoli mentre i vostri ospiti sorseggiano del buon vino e cominciano a stuzzicare gli antipasti: a voi non resterà che infornarli e… godervi la cena! 