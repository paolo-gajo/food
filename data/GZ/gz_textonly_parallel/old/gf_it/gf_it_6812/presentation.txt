Con la ricetta dell’arrosto di maiale alle prugne il pranzo della domenica si tinge dei colori caldi dell’autunno e dei suoi sapori intensi. Accanto ai più tradizionali polpettoni, arrosti e brasati, oggi vogliamo proporvi un’alternativa appetitosa e insolita che ha come protagoniste le prugne secche, immancabili complici dei piatti dai sapori agrodolci come i nostri sorprendenti bocconcini di prugne e bacon. Qualche profumata erba aromatica che avvolge la carne e un vino rosato dalle note fruttate e dal gusto fresco con il quale creare un sughetto cremoso, perfetto per accompagnare l’arrosto, sono i segreti per rendere ancora più saporita questa pietanza. Il cuore morbido della prugna secca sarà una dolce sorpresa da scoprire al taglio della prima fetta.