Per preparare gli spaghetti con polpo alla puttanesca, per prima cosa sciacquate il polpo sotto l’acqua corrente [1]. Portate a bollore una pentola d’acqua e tuffate i tentacoli del polpo per 2 volte in modo che si arriccino [2], dopodiché immergetelo completamente e lasciatelo bollire per 30 minuti [3].
Una volta cotto, scolate il polpo e raffreddatelo sotto l’acqua corrente [4], poi tagliatelo a pezzettini [5]. Lavate anche i pomodorini e tagliateli a spicchi [6]. Mettete sul fuoco una pentola d’acqua per cuocere la pasta.
Versate l’olio in una padella capiente, aggiungete lo spicchio d’aglio [7] e i pomodorini [8] e fate soffriggere per 5 minuti, poi unite anche il polpo [9], mescolate e lasciate insaporire il tutto per altri 3-4 minuti a fiamma medio-bassa.
A questo punto rimuovete lo spicchio d’aglio e sfumate con il vino bianco [10]. Quando l’alcool sarà completamente evaporato, aggiustate di sale e di pepe e versate la passata di pomodoro [11]. Cuocete a fuoco dolce per circa 15-20 minuti [12].
Nel frattempo l’acqua sarà arrivata a bollore, quindi salate e tuffate gli spaghetti [13]. Un paio di minuti prima che il sugo finisca di cuocere, aggiungete le olive nere [14] e mescolate bene, poi spegnete il fuoco [15].
Scolate gli spaghetti al dente e trasferiteli direttamente nella padella [16]. Mescolate a fiamma media per amalgamare il tutto e guarnite con il prezzemolo tritato [17]. I vostri spaghetti con polpo alla puttanesca sono pronti per essere serviti ben caldi [18]!