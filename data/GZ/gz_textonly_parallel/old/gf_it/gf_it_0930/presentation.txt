Nel periodo primaverile, i dolci alle fragole sono sempre quelli più apprezzati. Per chi ha voglia di qualcosa di fresco non c'è niente di più azzeccato di un buon semifreddo, per i più golosi immancabile l'abbinamento con il cioccolato e per accontentare proprio tutti la torta mascarpone e fragole. Un dolce scenografico perfetto per le occasioni speciali e per i giorni in cui si ha bisogno di rilassarsi passando un po' di tempo in cucina. La torta mascarpone e fragole è perfetta per festeggiare un compleanno o da preparare per la propria mamma in occasione della sua festa! Tre strati di pan di Spagna che si intervallano a una vellutata crema con pezzetti di fragole fresche. Con la sua semplicità e il suo aspetto invitante nessuno riuscirà a resisterle! 