Ci sono piatti che fanno subito pensare ai pranzi della domenica in famiglia, quelli ricchi gustosi e sostanziosi come vuole la tradizione culinaria italiana, i cannelloni ne sono un esempio. Esistono innumerevoli ricette per tutti i gusti, noi vi proponiamo quella dei cannelloni con crema di broccoletti alla ricotta e ragù speziato di maiale, pasta all’uovo ripiena di uno sfizioso ragù di maiale aromatizzato con paprika e semi di finocchio, il tutto avvolto da una saporita e morbida crema alla ricotta, in alternativa alla classica besciamella. Con i cannelloni con crema di broccoletti alla ricotta e ragù speziato il successo a tavola è assicurato!