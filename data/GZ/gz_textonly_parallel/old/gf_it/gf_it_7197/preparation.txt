Per preparare le cotolette di mela ripiene, iniziate dalla panatura: tagliate grossolanamente il pane raffermo [1], poi versatelo nel mixer [2] e frullate per ottenere una panatura rustica. Versatelo in una ciotola ampia e aromatizzate con foglioline di timo [3], pepe e sale.
Affettate l'asiago ricavando strisce sottili [4], togliete la scorza esterna e dividete le fettine a metà [5]. Passate quindi alle mele: lavatele, asciugatele, togliete il torsolo con l'apposito strumento [6] in modo da mantenere la forma della mela il più possibile integra.
Tagliate le prime fette [7] e ricavate 2 fette di circa 0,5 cm da ciascuna metà mela. In totale utilizzando due mele dovrete ricavare 8 fette per le vostre cotolette. Ora potete farcire: adagiate su una fetta di mela una fettina di speck [8], quindi la fettina di Asiago divisa a metà [9].
Richiudete con un'altra fetta di mela [10]. In una ciotola ampia sbattete le uova, quindi passate le mele farcite prima nell'uovo [11], poi nella panure [11],
nuovamente nell'uovo [13] e infine nella panure una seconda volta facendo aderire bene [14]: la doppia panatura [15] garantirà un risultato più croccante. Fatele riposare in frigorifero per 15 minuti perchè si compattino bene.
Scaldate infine in tegame fate scaldare abbondante olio fino ad arrivare alla temperatura di 150-160° (da misurare con un termometro da cucina), quindi friggete una o due cotolette alla volta [16] per evitare che si abbassi troppo la temperatura. Ci vorranno pochi minuti, circa 2-3, girandole di tanto in tanto per una frittura dorata e perfetta da entrambi i lati. Scolate [17] e adagiate su carta paglia per eliminare l'olio in eccesso. Terminate la frittura e servite le vostre cotolette di mela ripiene [18].