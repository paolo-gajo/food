Per preparare le tartellette al pistacchio, ricotta e fragoline di bosco iniziate dalla frolla: in un mixer versate la granella di pistacchi (oppure usate i pistacchi non salati sminuzzati), lo zucchero a velo [1] e un pizzico di sale; azionate le lame a più riprese per non scaldare troppo la frutta secca e tritate tutto [2]. Poi unite il burro freddo di frigo tagliato a pezzi [3] e la farina;
realizzate la sabbiatura facendo andare le lame per pochi istanti [4]. Versate il composto sabbioso in una ciotola, unite la pasta di pistacchi [5] e l'uovo [6].
iniziate ad amalgamare gli ingredienti con la forchetta [7], poi impastate velocemente con le mani [8] e trasferite il composto oramai più compatto su un piano di lavoro. Maneggiatelo giusto il tempo necessario per formare un panetto [9].
Quindi appiattitelo leggermente e avvolgetelo nella pellicola trasparente [10]; poi riponetelo in frigorifero per almeno mezz'ora o fino a quando non sarà ben solido. Intanto dedicatevi al ripieno: prendete la ricotta di pecora (che avrete avuto cura di far scolare una notte intera o almeno 2 ore in un colino e in frigorifero coperta con pellicola trasparente), setacciatela per renderla più cremosa [11] e poi aggiungete lo zucchero a velo [12]. Coprite con pellicola a contatto e riponete la crema in frigorifero a riposare mentre proseguite con la preparazione.
Riprendete la pasta frolla e stendetela in un disco di 4-5 mm di spessore [13]; prendete 1 coppapasta di 10 cm di diametro e realizzate 13 dischi [14] che potrete posizionare all'interno di stampini di 7 cm di diametro e con un bordo alto circa1,5 cm, foderando anche i bordi [15]. Ponete le tartellette a rassodare in frigorifero per altri 30 minuti circa.
Poi bucherellate il fondo con i rebbi di una forchetta e foderate con dischi di carta da forno tutte le tartellette; posizionate i pesetti di ceramica (o dei legumi come i fagioli) per procedere con la cottura alla cieca [16] in forno statico preriscaldato a 170° per 15 minuti (se forno ventilato 150° per 5-10 minuti). Passato il tempo necessario, togliete i pesetti e proseguite la cottura per altri 5 minuti perchè la frolla si asciughi bene. Una volta cotte, sfornate le tartellette e lasciatele raffreddare completamente su una gratella. Riprendete la crema dal frigorifero e unite le gocce di cioccolato [17], quindi trasferite la crema in una sac-à-poche con bocchetta liscia larga 1 cm [18].
Farcite le tartellette oramai fredde [19], poi lavate le fragoline di bosco e riducete i pistacchi in filetti per la decorazione finale [20]; ponete al centro delle tartellette le fragoline [21]
decorate ancora i bordi con dei ciuffetti di crema di ricotta [22] e completate con i filetti di pistacchi [23] e le vostre tartellette al pistacchio,ricotta e fragoline di bosco sono pronte per essere gustate [24]!