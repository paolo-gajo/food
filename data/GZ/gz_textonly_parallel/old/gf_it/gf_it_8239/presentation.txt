E' l'ora della colazione: caffè, spremuta d'arancia e... banana bread! Un dolce morbido e gustoso con polpa di banana e aroma alla cannella. Questo ricco plumcake di origini anglosassoni è perfetto anche per un brunch, leggermente scaldato in forno e servito con burro e confetture, oppure per una sostanziosa merenda. Il profumo in cottura si diffonderà nella cucina e, una volta pronto, fetta dopo fetta sparirà in un baleno! Veloce e semplice da preparare, è anche un modo, come la ciambella banane e arachidi o la torta banane e yogurt, per impiegare quelle banane che spesso vengono dimenticate nel cestino della frutta, troppo mature per essere gustate in purezza. Provate la nostra versione del banana bread e arricchitelo a piacere con gocce di cioccolato, noci o nocciole tritate grossolanamente. Sarà ancora più buono!