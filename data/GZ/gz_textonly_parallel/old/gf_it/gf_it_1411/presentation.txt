I biscotti al burro sono dei morbidi frollini molto burrosi, aromatizzati alla vaniglia, perfetti per arricchire con gusto e semplicità un cabaret di frolle da offrire agli ospiti all’ora del tè. Per gli amanti dei biscotti in cui il burro gioca un ruolo fondamentale sarà un sogno vedersi servire insieme i tipici biscotti danesi, gli shortbread ovvero i biscotti al burro inglesi, i friabili biscottini con marmellata insieme a questi altri dischetti dal gusto e della consistenza spettacolari. Non vi resta che rispolverare le antiche teiere di famiglia e le tovaglie ricamate dalle nonne per apparecchiare un'elegante tavola all’inglese e sorseggiare profumati tè in compagnia.