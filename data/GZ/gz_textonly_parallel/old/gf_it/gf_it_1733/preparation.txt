Per realizzare lo sgombro all’arancia, per prima cosa occupatevi della pulizia del pesce: tagliate le pinne laterali [1], incidete con il coltello il ventre ed evisceratelo [2] quindi sciacquatelo sotto l’acqua corrente per ripulirlo [3].
Ora praticate dei tagli in diagonale sui lati [4] e tenete da parte. Occupatevi degli ingredienti per la marinatura: con il dorso del cucchiaio schiacciate i grani di pepe così sprigioneranno meglio il loro aroma [5], poi spremete il succo delle arance [6].
Sbucciate e affettate sottilmente l’aglio [7]. Ungete con l’olio una pirofila, adagiate sopra gli sgombri e conditeli in superficie con un altro filo di olio [8], i grani di pepe [9],
il sale [10], profumate con i rametti di aneto [11] e aromatizzate con le fettine di aglio [12].
Per ultimo irrorate i pesci con metà succo d’arancia [13], coprite con pellicola [14] e lasciate marinare per 2 ore in frigorifero. Trascorso il tempo della marinatura passate alla cottura: scaldate una padella con un filo di olio di oliva e, quando sarà ben calda, adagiate i filetti [15].
Lasciateli cuocere a fiamma alta per 4 minuti senza toccarli, poi girateli, irrorateli con il succo d’arancia rimanente [16] e proseguite la cottura per altri 2 minuti. Una volta che il sughetto si sarà rappreso e gli sgombri saranno ben insaporiti [17], serviteli subito guarnendoli con della scorza di arancia grattugiata in superfice [18].