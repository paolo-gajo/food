Finalmente è tempo di arance! Di questi deliziosi frutti mediterranei non buttiamo via proprio nulla: ne spremiamo il succo per centrifugati ricchi di vitamine e grattugiamo la loro profumatissima scorza che diventa un piacevole aroma naturale da aggiungere agli impasti di torte e biscotti. Ma non solo, l’arancia fa breccia anche nei primi piatti insaporendo gustosi risotti e tagliatelle e non può mancare nei secondi piatti di pesce: dopo la trota e il branzino, oggi vogliamo proporvi lo sgombro all’arancia. Le carni sode e saporite dello sgombro assorbiranno tutto l’aroma degli agrumi restituendovi una pietanza delicata e aromatica. Accompagnate queste ghiotti filetti con un’insalata di carciofi o di finocchi per completare il piatto con un tocco croccante e saporito!