Per preparare le polpette tricolore come prima cosa lavate e spuntate le zucchine. Poi grattugiatele con una grattugia a fori larghi [1]. Trasferite all'interno di un colino, salate leggermente [2] e lasciate riposare, per eliminare l'acqua di vegetazione. Nel frattempo pelate le patate, lavatele e tagliatele a dadini [3]. 
Sistematele in un contenitore per la cottura a vapore nel microonde [4] e cuocetele per 8 minuti (in alternativa potete utilizzare una vaporiera classica e cuocere le patate fino a che non saranno morbide, ci vorranno circa 20 minuti). Nel frattempo tritate il prezzemolo, schiacciate l'aglio [5] e uniteli. Versate in una ciotola le patate ancora calde e schiacciatele con una forchetta [6]. 
Schiacciate un po' le zucchine per togliere l'acqua in eccesso e unitele alle patate. Mescolate bene [7]. Aggiungete poi l’uovo sgusciato, un terzo del trito di aglio e prezzemolo, 4 cucchiai di pangrattato, il formaggio grattugiato e una presa di sale [8]. Mescolate molto bene, fino a che l’impasto non sarà uniforme [9]. 
Con le mani inumidite formate delle polpettine e passatele nella granella di pistacchi, facendola aderire bene [10]. Proseguite in questo modo fino a terminare l'impasto [11]. Tenete le polpette in frigo, fino al momento della frittura. Passate ora alle polpette di manzo. Trasferite la carne in una ciotola, aggiungete un terzo dell’aglio e del prezzemolo tritati. Aggiungete un uovo, un pizzico di sale [12] 
e unite il concentrato di pomodoro e 3 cucchiai di pangrattato. Impastate fino ad avere un composto omogeneo [14]. Formate poi le polpettine, dovranno avere la stessa grandezza di quelle alle zucchine [15].
Disponetele man mano su un piatto [16], coprite con pellicola e trasferite in frigo fino all'utilizzo. Passate ora alle polpette di pollo. Trasferite la carne in un’altra ciotola, sgusciatevi dentro l’uovo e unite anche il composto rimasto di aglio e prezzemolo, un pizzico di sale [17] e 3 cucchiai di pangrattato [18]. 
Impastate con le fani fino ad ottenere un composto omogeneo [19]. Formate le polpettine come fatto in precedenza [20], coprite con pellicola e conservate in frigo fino alla cottura. Scaldate in una padella l’olio e friggete le polpette, iniziando da quelle con zucchine. Rigiratele spesso [21] fino a che non saranno ben dorate. 
Trasferitele su carta assorbente, aiutandovi con 2 forchette o con una schiumarola [22]. Nello stesso olio friggete le polpettine di manzo, avendo cura di non surriscaldare l’olio e di rigirarle spesso [23]. Scolate le polpette [24] e trasferite, anch’esse, su carta assorbente. 
Procedete, allo stesso modo, con il friggere le polpette di pollo [25]. Quando saranno ben dorate scolatele su un foglio di carta assorbente [26]. Potete servire le vostre polpette in tre piatti diversi o utilizzarle per realizzare degli spiedini! 