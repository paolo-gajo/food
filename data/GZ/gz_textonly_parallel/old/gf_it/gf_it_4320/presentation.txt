Gli gnocchi sono una vera passione e uno dei piatti italiani più amati! Ma se volete davvero sorprendere i vostri ospiti con un gusto e una presentazione originale, provate gli gnocchi di patate viola! Questa varietà di patate, originaria del Perù, ha un sapore simile alla nocciola e tantissime proprietà, poi la sua polpa farinosa si presta ad essere l'ideale per questo tipo di impasti oppure per preparare il purè. L'effetto finale è davvero sorprendente, soprattutto abbinando gli gnocchi di patate viola ad un condimento in contrasto cromatico: noi li abbiamo abbinati ad una crema alla Groviera, ma potrete variare anche con una crema al Parmigiano oppure, perché no, allo zafferano!