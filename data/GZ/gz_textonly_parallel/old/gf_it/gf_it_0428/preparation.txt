Per preparare i fagottini di pasta sfoglia con cuore di mela, per prima cosa sbucciate la mela [1], togliete il torsolo [2] e tagliatela prima a fettine [3]
e poi a cubetti di circa 1 cm di lato [4]. In un pentolino versate lo zucchero, la cannella [5] e il succo di limone [6]. Fate cuocere qualche minuto a fuoco dolce, facendo sciogliere per bene lo zucchero, mescolando di tanto in tanto.
Quando si sarà sciolto, unite la polpa di mela a cubetti [7], versate la confettura di albicocche [8] e mescolate il tutto [9] lasciando ammorbidire un po’ la mela a fuoco dolce per pochi minuti; non dovrà disfarsi del tutto.
Con una rondella tagliapasta ricavate 4 quadrati di pasta sfoglia della dimensione di 15 cm per lato [10], spennellate i bordi con un po' di liquido di cottura delle mele [11] e disponetevi sopra un paio di cucchiaini di composto di mela [12], badando di non aggiungere troppo liquido di cottura, altrimenti quando i fagottini cuoceranno al forno, il liquido fuoriuscirà.
Richiudete i fagottini a metà pressando delicatamente i bordi con le dita [13], praticate ora delle incisioni oblique sulla superficie [14] e spennellate con il liquido di cottura [15].
Con una forchetta fate pressione sui bordi laterali dei fagottini in modo da sigillarli bene [16], quindi infornateli in forno statico preriscaldato a 220° per circa 12 minuti (se forno ventilato potete cuocere a 200° per circa 8 minuti, in questo caso per regolarvi meglio potreste cuocere un solo fagottino per trovare il giusto tempo e temperatura). Una volta cotti, sfornateli [17], lasciateli intiepidire, aggiungete una spolverata di zucchero a velo e i vostri fagottini di pasta sfoglia con cuore di mela sono pronti per essere gustati! [18].