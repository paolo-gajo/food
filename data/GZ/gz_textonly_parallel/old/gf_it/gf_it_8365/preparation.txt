Per preparare la crostata con mascarpone e gocce di cioccolato cominciate preparando la pasta frolla partendo dalla sabbiatura: in un mixer dotato di lame versate la farina setacciata, un pizzico di sale e aggiungete il burro ancora freddo da frigorifero tagliato a pezzi [1]; frullate il tutto fino ad ottenere un composto molto farinoso [2]. Sulla spianatoia versate lo zucchero a velo a fontana e grattugiate nel centro la scorza dell’arancia, facendo attenzione a non prelevare anche la parte bianca che è amara [3].
Aggiungete anche i tuorli [4] e infine la sabbiatura che avete preparato; impastate il tutto velocemente, giusto il tempo di compattare gli ingredienti [5]. Formate un panetto liscio ed omogeneo, appiattitelo leggermente e avvolgetelo nella pellicola trasparente. Ponetelo in frigorifero a riposare per almeno 30 minuti, in modo da far ben rassodare la pasta frolla [6].
Nel frattempo preparate la crema: in una ciotola setacciate la ricotta con un colino a maglie strette ed una spatola [7]; aggiungete lo zucchero, azionate le fruste elettriche [8], poi aggiungete i tuorli [9] (conservate gli albumi che vi serviranno successivamente)
e la fecola di patate setacciata [10]; quando il composto risulterà omogeneo, spegnete e aggiungete la scorza dell’arancia grattugiata [11] insieme alla cannella [12].
Azionate nuovamente le fruste e amalgamate il tutto [13], successivamente aggiungete il mascarpone [14] e lavoratelo fino a quando non verrà completamente assorbito dalla crema [15].
Versate le gocce di cioccolato nella crema che avete preparato, mescolate con una spatola [19] e mettete un attimo da parte. Recuperate la frolla dal frigo togliete la pellicola e con il mattarello battete un po' sulla superficie per ammorbidirla. Su una spianatoia leggermente infarinata tirate la sfoglia a circa 1 cm di spessore [17] e con l'aiuto del mattarello, sistematela su una tortiera (21 cm di diametro alla base e 25 cm in superficie) precedentemente imburrata e infarinata [18]. 
Tagliate l’eccesso di pasta frolla con un coltellino e conservatelo per la decorazione finale. Con i rebbi di una forchetta livellate i bordi della crostata, in modo da uniformarli [19]. Versate la crema nella tortiera [20] e livellate la superficie con la spatola [21].
Da ultimo passate alla decorazione della crostata: stendete la pasta frolla che avete avanzato e con una rotella dentata ricavate delle strisce larghe 2 cm circa [22]; disponetele a intervalli regolari sulla superficie della crostata [23] per formare un motivo a rombi [24].
Con gli albumi avanzati spennellate la superficie del dolce [25] e poi infornate la crostata in forno statico preriscaldato a 160° per 60 minuti. Una volta sfornata, lasciate raffreddare la torta [26] e infine servite la crostata con mascarpone e gocce di cioccolato spolverizzando con dello zucchero a velo [27].