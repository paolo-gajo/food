Per preparare le frittatine con cavolo nero, per prima cosa eliminate i gambi del cavolo nero e sciacquate le foglie sotto l’acqua corrente lasciandole intere. Scaldate un filo d’olio in una padella, aggiungete le foglie del cavolo nero [1] e saltatele per circa 5 minuti a fuoco vivace finché non si saranno ammorbidite [2]. Tenete da parte il cavolo nero e occupatevi del composto di uova: versate le uova in una ciotola e aggiungete il latte [3],
il Parmigiano grattugiato [4], sale [5] e pepe, poi amalgamate il tutto con una frusta o una forchetta [6]. Trasferite il composto in una caraffa per riempire più facilmente gli stampini.
Imburrate una teglia da muffin [7] e foderatela con il pangrattato, poi distribuite equamente il composto di uova all’interno dello stampo [8] e adagiate una foglia di cavolo in ogni scomparto [9].
Aggiungete una macinata di pepe in superficie e cuocete in forno statico preriscaldato a 200° per circa 20 minuti [10]. Una volta sfornate, lasciate intiepidire leggermente le vostre frittatine con cavolo nero [11] prima di sformarle e servirle: saranno ottime anche a temperatura ambiente [12]!