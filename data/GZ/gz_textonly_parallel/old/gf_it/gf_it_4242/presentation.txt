Le paste veloci sono la nostra passione: un sugo espresso che si prepara nel tempo di cottura della pasta e il gioco è fatto, nessun ospite improvviso vi spaventerà più! Le saporite penne al baffo, gli intramontabili spaghetti al tonno, simbolo indiscusso degli studenti fuori sede e una ghiotta pasta alla cenere, ideale per gli amanti del formaggio. A queste prelibate pietanze aggiungiamo oggi la pasta del maresciallo, un primo piatto dalla cremosità irresistibile, ideale come soluzione salvacena dell’ultimo minuto. Salsa di pomodoro, panna fresca, una manciata di dadini di pancetta e il gusto è assicurato!