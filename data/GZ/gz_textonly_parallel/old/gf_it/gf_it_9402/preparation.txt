La torta salata ai finocchi è una ricetta nata come riutilizzo dei finocchi gratinati avanzati; se non avete i finocchi già pronti potete realizzarli seguendo la ricetta dei finocchi gratinati con i dosaggi indicati in questa scheda. Occupatevi quindi dell''impasto: in una ciotola versate le uova e il latte [1], sbattete il composto con la frusta, quindi aggiungete l’olio [2] e salate [3].
A questo punto unite anche la farina [4], mescolate bene il composto per amalgamarla, poi il formaggio grattugiato [5] e il lievito in polvere per preparazioni salate [6].
Continuate a lavorare il tutto con la frusta manuale finché il composto non risulterà ben liscio. Aggiungete la scorza di limone all’impasto [7] e mescolate. Tagliate la scamorza a dadini [8]. Ungete con poco olio una tortiera del diametro di 26 cm [9],
versatevi sul fondo poco meno della metà dell'impasto, distribuitela in modo tale che copra l’intera superficie [10]. Ora aggiungete la farcitura di finocchi gratinati avanzati [11] e 2/3 della scamorza [12].
Ora ricoprite con il restante impasto, distribuendolo uniformemente con una spatola [13]. Aggiungete la scamorza avanzata e cuocete la torta in forno statico preriscaldato a 180° per circa 25 minuti (o fino a quando non sarà ben dorata in superficie). A cottura ultimata sfornate la torta salata ai finocchi [15] e lasciatela intiepidire prima di sformarla.