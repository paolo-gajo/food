Per preparare lo strudel di maiale con mele al marsala, iniziate preparando la farcitura. Mondate, pelate e tagliate a rondelle i cipollotti non troppo finemente [1], quindi fateli stufare in una padella fino a quando non saranno morbidi [2]. Tagliate ora la pancetta a striscioline [3]
e aggiungetela quindi ai cipollotti [4], facendo rosolare bene. Tagliate a listarelle la lonza [5], unite anche questa ai cipollotti e alla pancetta fino a quando non sarà dorata [6].
Aggiustate di sale, pepe e ultimate aggiungendo anche il timo [7]. Fate raffreddare il ripieno in una ciotola. Poseguite con la preparazione della pasta per lo strudel. Setacciate la farina su una spianatoia e create la classica fontana con un incavo al centro [8]. Fate sciogliere il sale nell’acqua [9]
aggiungendovi poi l’olio e incorporate il composto ottenuto alla farina [10]. Unite anche l’uovo sbattuto [11] e impastate gli ingredienti [12].
Quando avete raggiunto un impasto omogeneo ed elastico stendetelo con il mattarello su di un canovaccio [13], che servirà per arrotolare poi lo strudel. Stendete una sfoglia spessa 2-3mm, che misuri circa 40 x 40 cm. Distribuitevi il composto ormai raffreddato arrivando a 2-3 cm dai bordi e rifinite con la punta di un coltello il quadrato per dare una forma più regolare [14]. Spennellate a questo punto i bordi con dell’acqua e avvolgete, con l’aiuto del cannovaccio, lo strudel [15].
Sigillate bene tutti i bordi in modo tale che il ripieno non fuoriesca [16]. Ponetelo in frigorifero per 10-15 minuti. Trascorso il tempo di riposo prelevate lo strudel dal frigorifero e spennellatene la superficie con il latte, aiutandovi con un pennello da cucina [17]. Potete ora creare con l’avanzo dell’impasto delle decorazioni per abbellire lo strudel: ricavate delle foglioline e delle piccole mele con appositi stampini [18],
distribuitele poi sullo strudel e spennellate ancora tutto con il latte [19]. Fate cuocere in forno preriscaldato a 200° per 30 minuti (se ventilato, a 180° per 20 minuti), sul ripiano intermedio, fino ad ottenere una bella doratura. Nel frattempo occupatevi dell’accompagnamento. Sbucciate la mela eliminando il torsolo [20], tagliatela poi a spicchi [21].
Mettete ora lo zucchero in una terrina e fate passare al suo interno gli spicchi ottenuti, da entrambi i lati [22]. In una pentola fate sciogliere dolcemente il burro [23] e aggiungete poi le mele zuccherate [24], distribuendole ordinatamente. Fatele dorare su entrambi i lati.
Irroratele a questo punto con il marsala [25] e fatelo evaporare facendo attenzione che si asciughi senza bruciare [26] Sfornate infine lo strudel, che potete presentare intero o a fette accompagnato dalle mele tiepide [27].