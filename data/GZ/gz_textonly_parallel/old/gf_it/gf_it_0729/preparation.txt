Per preparare il filetto di maiale con salsa al vino, iniziate preparando la riduzione di vino rosso. Pulite, lavate e tritate finemente lo scalogno [1], prendete un pentolino e versateci il vino rosso [2], aggiungete lo scalogno tritato [3],
la buccia di limone grattugiata [4] e un rametto di rosmarino [5]; in questo modo la salsa al vino acquisterà sapore. Portate ad ebollizione, fate cuocere per 5 minuti e aggiungete 25 g di burro e mescolate il tutto [6].
Spegnete il fuoco, filtrate la salsa ottenuta con un colino a maglie strette e mettetela da parte [7]. Continuate preparando il contorno del filetto di maiale in salsa al vino: sbucciate la mela, privatela del torsolo e tagliatela a cubetti [8]. Scaldate 25 gr di burro in un pentolino, aggiungete la mela e lasciate cuocere per qualche minuto [9].
Sfumate con il vino bianco [10], lasciate cuocere 10 minuti e spegnete il fuoco. Le mele non dovranno risultare troppo secche ma leggermente dorate. Preparate ora il filetto: passate lo spago intorno al filetto e fermate la legatura con un nodo [11]. In una padella scaldate un filo d’olio e i 50 gr di burro, aromatizzate il fondo con del rosmarino e della salvia e aggiungete i filetti [12].
Girate il filetto appena sarà dorato [13], aggiungete qualche grano di pepe a piacere [14] e proseguite la cottura facendo cuocere il filetto anche sui bordi [15]. La cottura deve avvenire velocemente e a fuoco vivo: il filetto risulterà pronto quando sarà dorato su entrambi i lati. Togliete lo spago e servite il filetto di maiale con salsa al vino accompagnato dalle mele.