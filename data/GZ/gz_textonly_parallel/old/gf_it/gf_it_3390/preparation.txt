Per realizzare la tartare di barbabietola e avocado per prima cosa spremete il succo di mezzo limone [1] e tenetelo da parte. Tagliate gli avocado a metà [2], eliminate il nocciolo e poi con un cucchiaino raccogliete la polpa in una ciotola [3].
Condite con l’olio di oliva [4], il succo di limone [5], quindi schiacciate la polpa con una forchetta [6],
salate e pepate [7]. Coprite con pellicola e tenete da parte in frigorifero. In una ciotola versate il formaggio fresco spalmabile, la scorza di limone non trattato [8], il sale, il pepe, le foglioline di timo e i fili di erba cipollina tagliati con le forbici [9].
Condite con un filo d'olio [10] e mescolate bene per insaporire [11], coprite con pellicola e riponete in frigo a rassodare. Pelate la barbabietola [12] (noi abbiamo utilizzato quella già cotta)
Quindi ricavate dei cubetti e tritate ulteriormente fino ad ottenere una tartare [13]. Raccogliete la tartare in una ciotola, condite con olio [14], sale e qualche goccia di tabasco [15]. Mescolate bene e recuperate le altre ciotole dal frigo.
Disponete un coppapasta quadrato da 6x6 cm su un piatto (le dimensioni possono anche variare in base alle vostre esigenze), versate un primo strato di avocado [16], pressate e livellate con il dorso di un cucchiaino. Proseguite con uno strato di tartare di barbabietola [17] e un ultimo di crema al formaggio spalmabile [18]. 
Pressate e livellate bene la superficie con il dorso di un cucchiaino per compattare [19]. Quindi, sfilate delicatamente il coppapasta e guarnite la tartare di barbabietola e avocado con scorza di limone non trattato [20] e foglioline di timo [21]!