La colomba è il dolce per eccellenza della Pasqua...un lievitato morbido con canditi e una croccante glassa oppure nella versione black al cioccolato! Oggi ci siamo ispirati proprio a questa e con lo stesso stampo abbiamo realizzato una buonissima colomba salata! Oltre all'aspetto anche la sua morbidezza resta invariata, ma abbiamo arricchito l'interno con pancetta e formaggio, rendendola perfetta da preparare per Pasqua. Sarà un modo per decorare la tavola e allo stesso tempo un ottimo inizio per il pranzo di Pasqua! E proprio come vuole la tradizione siamo riusciti a realizzare anche una glassa a base di formaggio, che permetterà alla frutta secca di restare ben saldata alla base e donerà una piacevole nota di sapidità! La colomba salata è buonissima appena sfornata, ma sarà perfetta da gustare a temperatura ambiente... pratica da trasportare per una gita fuori porta anche nel giorno di Pasquetta! 