Per realizzare le piccatine al pomodoro per prima cosa tagliate a fette la fesa di vitello in modo da ricavare 4 pezzi [1]. Avvolgete ciascuna fetta nella carta forno [2], quindi battetela con il batticarne [3]. 
Otterrete così delle fette sottili [4]. In un tegame fate scaldare l'olio, unite lo spicchio d'aglio schiacciato [5], fate insaporire per qualche minuto, poi aggiungete il pomodoro [6] e salate.
Insaporite con 4-5 foglie di basilico [7] e cuocete per circa 10-15 minuti coperto con un coperchio. A fine cottura, spegnete il fuoco e tenete da parte [8]. In un'altra padella fate sciogliere il burro con un filo di olio [9].
Adagiate le fettine di carne [10], salate [11] e lasciatele rosolare da entrambe le parti per qualche minuto, il tempo di far dorare la carne [12]. 
Tagliate a fette la mozzarella [13] e lasciatela scolare adagiandola in un colino [14], in questo modo non rilascerà acqua in cottura. In una pirofila di circa 30x20 cm distribuite 1-2 cucchiai di pomodoro sul fondo [15].
Adagiate la carne [16] e versate il resto del pomodoro [17], in modo da ricoprirla [18]. 
Ora distribuite il prosciutto a fette [19] e la mozzarella [20]. Tritate il prezzemolo, precedentemente lavato e asciugato [21].
Aromatizzate la pietanza con il prezzemolo e il basilico restante [22]. Passate in forno preriscaldato in modalità grill per circa 5-10 minuti o il tempo di far sciogliere la mozzarella [23]. Le piccatine al pomodoro sono pronte, gustatele calde [24]!