Le piccatine al pomodoro sono un secondo piatto gustoso e saporito che fa parte della tradizione culinaria casalinga. A differenza delle scaloppine, per le quali si utilizzano generalmente diversi tipi di carne come il pollo o il tacchino, per le piccatine si impiega rigorosamente la fesa di vitello, battuta con cura, così da ottenere fettine sottili e tenere. Alcuni riconducono il termine “piccata” proprio a questo atto di battitura della carne. Una volta rosolata in padella, la carne viene insaporita con i condimenti più sfiziosi. In questa ricetta si è scelto il pomodoro, mozzarella e prosciutto, prendendo ispirazione dalle tipiche scaloppine alla pizzaiola, ma con un tocco di sapore in più!