Per realizzare i sandwich di polenta con salmone e crescenza iniziate dalla polenta: per preparare la polenta seguite la nostra ricetta della Polenta. Mettete su fuoco vivo una pentola con l'acqua [1] e portatela ad ebollizione. Aggiungete quindi un cucchiaio raso di sale grosso [2], l’olio di oliva [3]
e versate a pioggia la farina gialla [4] mescolando continuamente con un cucchiaio di legno o una frusta [5]. Continuate a mescolare sempre nello stesso verso, miscelando lo strato più profondo con quello più superficiale fino ad amalgamare il composto. Dopo circa 40 minuti questa inizierà a staccarsi dai bordi della pentola: continuate la cottura per altri 20 minuti. Intanto spennellate con l’olio uno stampo da plumcake che misuri circa 26x10 cm [6],
trasferite la polenta nello stampo [7] distribuite il composto uniformemente e livellate la superficie con una spatola [8] o con il dorso di un cucchiaio. Ponete la polenta a rassodare per circa 2 ore a temperatura ambiente [9].
Trascorso questo tempo sformate la polenta su un tagliere [10], tagliatela a fette spesse circa 0.5 cm [11] e poi ricavate dei triangolini dividendo in senso trasversale ogni fetta: otterrete così dei sandwich [12].
Ponete sul fuoco una piastra e grigliate i sandwich di polenta per qualche minuto, il tempo di dorare la superficie [13]. Ora occupatevi del salmone: è fondamentale che il salmone sia fresco e soprattutto assicuratevi presso il vostro rifornitore che sia stato "abbattuto", ovvero congelato alla temperatura corretta (mantenuto tra i-20 e i-30 gradi per 24-48 ore). Pulite il filetto eliminando le lische con una pinzetta da cucina [14] e poi tagliate a listerelle sottili il salmone [15] e tenetele da parte.
A questo punto potete farcire i sandwich: prendete una fetta di sandwich e spalmate sopra la crescenza fresca [16], adagiate una listarella di salmone [17] e richiudete con un’altra fetta di sandwich [18]. I vostri sandwich di polenta con salmone e crescenza sono pronti per essere gustati!