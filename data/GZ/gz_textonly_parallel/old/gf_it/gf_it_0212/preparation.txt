Per preparare il pan di spagna al cacao, per prima cosa versate gli albumi nella ciotola di una planetaria munita di frusta [1] e iniziate a montare a velocità media. Aggiungete lo zucchero poco per volta, aumentando la velocità della planetaria [2]. Gli albumi dovranno essere montati a neve lucida [3].
Mentre la planetaria è in funzione, setacciate la farina insieme alla fecola [4] e al cacao [5]. Ripetete l’operazione per 2 volte e tenete da parte [6]. Nel frattempo fate sciogliere il burro in un pentolino e lasciate raffreddare.
Quando gli albumi saranno montati, versate i tuorli a filo nella planetaria ancora in funzione [7]. Dopo aver incorporato i tuorli, spegnete la planetaria: il composto ottenuto dovrà scorrere leggermente dalla frusta [8]. Versate una parte della massa in una ciotola e aggiungete una parte delle polveri [9].
Versate anche il burro fuso [10] ed emulsionate con la marisa per incorporarlo; poi unite questo composto al resto della massa montata, aggiungete le polveri rimanenti e mescolate delicatamente dal basso verso l’alto per evitare di smontarlo [11]. A questo punto sistemate gli anelli da pasticceria del diametro di 18 cm e un’altezza di 8 mm su una leccarda foderata con carta forno: potete cuocerne 2 alla volta e versate l’impasto all’interno [12].
Livellate la superficie con il dorso di un cucchiaio [13] e cuocete in forno statico preriscaldato a 220° per 6-7 minuti. Una volta cotti, sfornate e lasciate intiepidire [14], dopodiché aiutatevi con un coltellino per rimuovere i dischi di pan di spagna dall’anello. Sistemate il pan di spagna al cacao su una gratella per farlo raffreddare completamente prima di utilizzarlo per le vostre creazioni [15]!