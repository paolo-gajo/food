Carnivori di tutto il web, accorrete: oggi prepariamo una bistecca degna della tavola dei Flintstones, il tomahawk alla griglia! Il suo nome si riferisce alla scure utilizzata dai nativi americani e a giudicare dalla forma possiamo capire facilmente il perché… si tratta infatti di un taglio di manzo che si ricava dalla parte anteriore della lombata caratterizzato da un osso lungo circa 30 cm. La carne, il cui spessore va dai 4 agli 8 cm, ha un aspetto fortemente marmorizzato che la rende tenera e succosa. Ideale per la cottura alla brace, questa impressionante costata preistorica si candida a diventare la protagonista indiscussa di barbecue e grigliate: servite il tomahawk alla griglia rigorosamente con l’osso, come la classica costoletta alla milanese, e preparatevi a una mangiata davvero fuori dal comune!