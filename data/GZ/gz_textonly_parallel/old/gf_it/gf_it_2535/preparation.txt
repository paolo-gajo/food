Per realizzare il tomahawk alla griglia, per prima cosa tirate fuori la carne dal frigo e lasciatela a temperatura ambiente per almeno un’ora. Preparate il sale aromatizzato: mettete gli spicchi di aglio sbucciati in un mixer [1] insieme alle bacche di ginepro [2] e ai grani di pepe [3].
Aggiungete il sale grosso [4], il burro chiarificato [5] e le foglie di alloro [6].
Infine unite la salvia [7] e il rosmarino [8] e frullate per ottenere un composto omogeneo [9].
Massaggiate la carne con il sale aromatizzato [10] per insaporirla bene su tutti i lati [11]. Ora procedete con la cottura: adagiate la bistecca sulla griglia ben calda e rosolatela per 10 minuti, facendo attenzione che la fiamma non sia troppo violenta [12].
Trascorsi 10 minuti, usate le pinze per girare la carne perpendicolarmente alla griglia e rosolatela in questo modo per altri 5 minuti [13]. A questo punto giratela dall’altra parte e lasciate cuocere ancora per 10 minuti [14], dopodiché posizionatela perpendicolarmente sull’altro lato e rosolate per altri 5 minuti. La temperatura al cuore deve raggiungere i 55°-60°.
Una volta cotta, trasferite la bistecca su una griglia che avrete posizionato sopra una teglia [15], coprite con un foglio di alluminio [16] e lasciate riposare in un luogo caldo per circa 10 minuti. In questo modo la carne si riscalderà uniformemente e i succhi si distribuiranno all’interno. Il vostro tomahawk alla griglia è pronto per essere gustato [18]!