La prima cosa da fare per realizzare la torta pasqualina è preparare l'impasto per le sfoglie che dovranno essere 4; due serviranno per foderare la base della tortiera e due per ricoprire il ricco ripieno. Sciogliete il sale nell'acqua [1], e in una ciotola capiente mettete la farina e versate l'acqua [2], quindi aggiungete anche l'olio [3]
e cominciate a lavorare l'impasto all'interno della ciotola [4]; se necessario potete aiutarvi con un tarocco. Quando avrete raccolto tutti gli ingredienti trasferite l'impasto su una spianatoia leggermente infarinata e continuate a lavorarlo per qualche minuto con le mani [5] finchè diventerà liscio ed elastico [6],
dopodiché suddividetelo in 4 panetti: 2 più grandi, del peso di circa 300 g, e 2 più piccoli, del peso di circa 180 g [7]; copriteli con un canovaccio leggermente inumidito e lasciateli riposare per circa un'ora in un luogo fresco [8]. Nel frattempo occupatevi del ripieno della torta pasqualina. Fate appassire le bietole o gli spinaci (noi abbiamo usato gli spinaci) in una padella insieme all'olio e alla cipolla tritata [9];
salate, pepate e fate insaporire per qualche minuto [10], quindi spegnete il fuoco. Una volta che la verdura si sarà intiepidita, lasciatela scolare in un colino, poi sminuzzatela su un tagliere [11] e trasferitela in una ciotola. Aggiungete 2 uova, 50 g di formaggio grattugiato [12],
le foglioline tritate di maggiorana fresca [13], salate, pepate e amalgamate bene il tutto. In un'altra ciotola mettete la ricotta, lavoratela con un cucchiaio o con una frusta per ammorbidirla e aggiungete 3 uova [14]; mescolate per incorporare le uova [15]
e aggiungete 90 g di formaggio grattugiato [16], la spolverata di noce moscata e un pizzico di sale [17], poi mescolate bene servendovi di una frusta in modo che il composto risulti piuttosto cremoso e senza grumi [18].
A questo punto potete occuparvi della sfoglia per la torta pasqualina. Prendete uno dei panetti da 300 g e tiratelo con il mattarello fino a farlo diventare una sfoglia sottilissima [19], allargatela con le mani e disponetela sul fondo di una tortiera del diametro di 30 cm che avrete precedentemente spennellato con l'olio [20]. Anche in questa fase allargatela bene con le mani [21]
e fatela aderire perfettamente anche ai bordi della tortiera [22]; non preoccupatevi se la sfoglia fuoriesce dalla teglia perché questa è una caratteristica propria della torta pasqualina. Spennellate la sfoglia con l'olio, prendete il secondo panetto da 300 g, tirate anch'esso con il mattarello e disponetelo sopra alla prima sfoglia [23] facendola aderire bene. A questo punto aggiungete il composto di verdura, livellandolo bene con il dorso di un cucchiaio [24]
poi versateci sopra la crema di ricotta e livellate anch'essa [25]. Con il dorso di un cucchiaio praticate sette conche, una al centro e sei laterali [26], e all'interno di queste conche adagiate i tuorli delle 7 uova rimaste, facendo attenzione a non romperli [27].
Sbattete leggermente i 7 bianchi d'uovo avanzati con un pizzico di sale e versateli per ricoprire la superficie di ricotta [28]. Cospargete la torta pasqualina con il parmigiano rimasto [29], dopodiché stendete uno dei panetti da 180 g e coprite il ripieno con la terza sfoglia [30], che sarà più piccola rispetto alle due precedenti; ancora una volta fatela aderire bene alla teglia.
Spennellate anche questa sfoglia con l'olio, dopodiché tirate l'ultima sfoglia e coprite il tutto [31] facendo aderire bene la sfoglia come in precedenza. Quindi tagliate la pasta che ricade eccessivamente sui bordi con un coltellino [32] e ripiegatela verso l'interno della tortiera in modo da formare un cordoncino che sigillerà le sfoglie [33].
Spennellate con l'olio la superficie della torta pasqualina [34] e come ultima operazione appiattite bene i bordi con i rebbi di una forchetta [35], così da formare anche un bel motivo decorativo. Ora non vi resta che infornare la torta pasqualina in forno già caldo nel ripiano più basso a 180 gradi per 55 minuti (in forno ventilato a 160 gradi per 45 minuti). A cottura ultimata sfornate la torta pasqualina e prima di toglierla dalla teglia lasciatela intiepidire [36]. Una volta tagliata otterrete delle fette in cui si vedranno chiaramente lo strato di spinaci e di crema alla ricotta nonché i tuorli d'uovo che risulteranno sodi e compatti. Ecco la torta pasqualina pronta per la vostra scampagnata di Pasquetta!