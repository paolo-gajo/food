Si prepara nel periodo di Pasqua per celebrare la primavera e il risveglio della natura, infatti è l’ideale per le merende all’aria aperta. Avrete già sentito parlare della torta Pasqualina, composta da deliziosi veli di sfoglia farciti con un gustoso ripieno, tipica della tradizione culinaria ligure, che non può mancare nei menu di Pasqua. Solitamente è farcita con spinaci o erbette, ricotta e le immancabili uova che si scoprono al taglio della prima fetta. Il tutto racchiuso in sfoglie di pasta sottili che la rendono una perfetta torta salata da gustare nelle consuete gite fuori porta del Lunedì dell’Angelo insieme alla sua cugina meno nota, la torta de gee. Le sue origini sono molto antiche, era conosciuta già nel 1400 come piatto legato alla simbologia pasquale non solo per la presenza delle uova ma anche per il suo caratteristico guscio sottile che la tradizione vuole sia composto da 33 fogli di pasta in riferimento agli anni di Gesù. Per renderla alla portata di tutti, proponiamo qui una versione realizzata solo con 4 veli di sfoglia, altrettanto deliziosa. Strato dopo strato, la torta Pasqualina vi conquisterà con i suoi intramontabili sapori rustici, siete pronti a condividerla con amici e parenti?