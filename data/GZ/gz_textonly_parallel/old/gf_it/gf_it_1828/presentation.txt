Il riso venere con code di mazzancolle è un primo piatto molto originale e saporito, adatto ad occasioni particolari e raffinate: il suo colore nero e il sapore particolarmente aromatico accostato alle mazzancolle rende questa preparazione molto ricercata e d'effetto.Per preparare il riso venere con code di mazzancolle basterà far cuocere qualche minuto le mazzancolle private della testa e del carapace in un soffritto con lo scalogno. Una volta dorate, alle mazzancolle viene aggiunto il pomodoro e il tutto viene sfumato con il fumetto preparato con i carapaci delle mazzancolle e aromatizzato con l'aneto e l'erba cipollina. Il riso venere viene scolato al dente e fatto saltare in pentola con il sugo di mazzancolle, serve davvero poco tempo per preparare questo gustosissimo piatto. Il riso venere con code di mazzancolle è un piatto semplice, ma perfetto se volete stupire i vostri ospiti!