Siete di quelli che al posto di un mazzo di fiori preferirebbero ricevere un mazzo di carciofi? Se la vostra dolce metà questa volta vi ha accontentato allora sarete già ai fornelli a preparare i carciofi alla romana o trifolati. Vi consigliamo di tenerne qualcuno da parte per preparare la pasta ai carciofi: un primo piatto semplicissimo ma ricco di gusto. Il sapore dei carciofi sarà esaltato al massimo: abbiamo scelto di frullare una parte dei carciofi e lasciare la maggior parte interi, per godere anche della loro consistenza. I rigatoni si amalgameranno perfettamente a questa cremina, ma voi potrete scegliere di utilizzare il formato di pasta che più amate. Riunite parenti e amici, la pasta ai carciofi è perfetta per un pranzo in famiglia o una cena informale!