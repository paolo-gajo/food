Per preparare il sushi all'italiana, iniziate a preparare il riso (potete consultare il procedimento nel dettaglio nella scheda del sushi): noi abbiamo usato 250 g di riso crudo (con chicchi tondi e piccoli) che da cotto raddoppierà il suo peso. Lavate il riso sotto acqua corrente fredda [1]: fate almenouna decina di sciacqui, muovendo il riso con le mani, fino a che l'acqua non diventi bella limpida. Lasciate il riso a bagno per 15 minuti, dopodiché scolatelo [2] e lasciatelo riposare per altri 15 minuti nel colino.Trascorso questo tempo, ponete il riso in una pentola non troppo larga e ricopritelo interamente con l’acqua. [3].
Coprite il riso con un coperchio [4], cuocete a fuoco medio per portare a bollore. Non aprite più il coperchio fino a quando non sentirete la bollitura. A quel punto fate bollire per 8-10 minuti, poi abbassate la fiamma e fate cuocere a fuoco basso per altri 8-10 minuti. Trascorso questo tempo, spegnete il fuoco e lasciate riposare con il coperchio per almeno 10 minuti. Intanto preparate il condimento: versate l'aceto di riso in un pentolino, aggiungete lo zucchero [5], il sale e scaldate il tutto per sciogliere lo zucchero mescolando di tanto in tanto, senza portare a bollore. Spegnete il fuoco e fate raffreddare. Quando il riso avrà riposato per il tempo indicato trasferitelo nell'hangiri (o in un contenitore basso e largo), prendete un mestolo di legno (meglio se lo shamoji, spatola piatta e stondata) e, tenendolo sopra il riso, colateci sopra la miscela di aceto di riso oramai fredda [6], in modo che vada ad irrorarlo e venga meglio distribuito. Smuovete il riso con la paletta di taglio, per non schiacciarlo, e sventagliatelo contemporaneamente con un piatto di plastica così da raffreddarlo velocemente e far evaporare l'aceto. Una volta raffreddato copritelo con un canovaccio pulito fino al momento di utilizzarlo per evitare il rinsecchimento.
Passate quindi a preparare il sushi: lavate sotto acqua corrente e asciugate con carta da cucina il trancio di salmone, già diliscato (in alternativa potete utilizzare 50 g di salmone e 50 g di tonno fresco). Poi mettetelo su un tagliere e ricavate delle fette di circa 1 cm di spessore [7] che poi dividerete a metà per creare delle listarelle [8]. Quindi lavate sotto acqua corrente le foglie di bietola ad una ad una. Poi tagliate via il gambo [9].
Quindi eliminate la costa centrale [10]. Prendete una vaporiera e scaldate l'acqua, poi aggiungete il cestello. Quando anche il cestello sarà ben caldo, adagiate le foglie di bieta [11] e poi coprite con il coperchio [12] per far cuocere a vapore le foglie per 2-3 minuti circa (se non avete una vaporiera, potete utilizzare una pentola e sostituire il cestello con un colapasta di alluminio).
Girate le foglie anche dall'altro lato a metà cottura aiutandovi con pinze da cucina [13] e poi spegnete il fuoco. Su un ripiano, ponete dei rettangoli di pellicola trasparente, quindi con le foglie di bietola intiepidite formate dei quadrati di circa 18 cm di lato [14], disponendole leggermente sovrapposte. Poi aggiungete circa 120 g di riso al centro [15].
Distribuite il riso al centro delle foglie, creando un rettangolo e lasciando circa 1 cm di spazio ai lati. Sopra al riso ponete una listarella di salmone [16]. Prendete i lembi della pellicola trasparente e sollevateli [17] per ripiegare le foglie sul ripieno. Quindi eliminate la pellicola dalla parte ripiegata, mantenendo le foglie con le dita [18].
Avvolgete delicatamente le foglie arrotolandole su se stesse [19] schiacciando bene il riso e facendo aderire bene le foglie tra di loro [20] per ottenere un rotolo compatto [21].
Ora riportate delicatamente il rotolo all'inizio della pellicola trasparente [22] e avvolgetelo arrotolandolo a mano a mano con quest'ultima (23-24).
Sigillate la pellicola chiudendo i lembi a caramella [25] e lasciate riposare il sushi così ottenuto in frigorifero per 1 o 2 ore. Passato il tempo indicato, togliete il rivestimento di pellicola. Prima di tagliare il sushi, bagnate la lama del coltello con l'acqua acidulata. Questo perchè il riso cotto è molto appiccicoso e tende ad attaccarsi. Quindi ricavate dei rotolini di 2 cm di lunghezza [26]. Conservate in frigorifero il sushi all'italiana fino al momento di servire. Potete presentare il sushi all'italiana su un piatto da portata [27] e accompagnarlo con la salsa di soia o lo zenzero marinato!