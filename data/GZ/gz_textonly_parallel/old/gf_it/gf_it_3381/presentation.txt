Le crocchette di patate: ecco uno degli antipasti per eccellenza sempre molto gradito da grandi e piccini! Croccanti fuori e morbide dentro, ogni volta che compaiono sulla nostra tavola vanno letteralmente a ruba grazie al loro cuore tenero e caldo! In questa ricetta alle classiche crocchette abbiamo aggiunto un tocco in più davvero invitante: un ripieno di salmone e una delicata nota aromatica, il tutto avvolto da una panatura croccante. Servitele per un aperitivo sfizioso o come contorno, accompagnandole con una cremosa salsa allo yogurt greco insaporita da un pizzico di curry: sarà impossibile resistere alla loro bontà!