Estate richiama i cibi freschi... e Ferragosto richiama l'anguria! Abbiamo pensato alle serate estive e agli amanti di questo frutto (che si sente anche un po' ortaggio!) per la ricetta dei finger food anguria e caprino! Piccoli appetizer realizzati con solo due ingredienti: anguria baby a cubotti e un ciuffo di crema di formaggio caprino. Il risultato? Un fresco, sorprendente, grazioso bocconcino di frutta e formaggio che in poche mosse risolverà anche un aperitivo dell'ultimo minuto organizzato in terrazza con gli amici del mare! E considerando che questo frutto-ortaggio è una cucurbitacea (provate ad assaggiare la parte bianca, che ha lo stesso sapore del cetriolo), potreste quasi organizzare un party a tema anguria coprendo quasi tutte le portate: i finger food di anguria e caprino serviti con la caipiroska all'anguria, un'insolita insalata di anguria e per finire un fresco e vivace dessert: la pizza di anguria! Le idee certamente non ci mancano, e nemmeno la voglia di festeggiare... allora iniziamo a mettere l'anguria baby in fresco!