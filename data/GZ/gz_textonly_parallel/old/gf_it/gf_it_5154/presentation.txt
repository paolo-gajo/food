Se durante un viaggio negli USA vi doveste trovare a spasso per una tipica festa di contea o ad assistere a un evento sportivo, sicuramente vi imbatterete in questi stecchi stuzzicanti: i corn dog! Cugini stretti degli altrettanto famosi hot dog, i corn dog sono uno degli street food statunitensi più amati: dei fragranti wurstel su stecco, fritti in una pastella di farina di mais. L’origine di questa preparazione risale agli Anni '20 ma è solo tra il 1938 e il 1942 che divennero famosi grazie a Carl e Neil Fletcher che proposero i “corny dogs” alla Texas State Fair. Perfetti da gustare durante una passeggiata, magari in una delle tipiche fiere americane, il loro immediato successo ha portato in seguito alla nascita di catene specializzate in questa preparazione! I corn dog sono una ricetta decisamente sfiziosa, per questo si sono presto diffusi anche in altri Paesi: in Argentina li chiamano “Panchuker”, in Canada “Pogo sticks”, in Australia “Pluto Pup”. Noi oggi vi suggeriamo come preparare questo finger food made in USA a casa vostra. Siete pronti per immergervi nella cultura culinaria americana? Oggi si preparano i corn dog!