Per realizzare la lasagna autunnale iniziate dalla zucca: tagliatela a spicchi poi eliminate la buccia e i semi interni [1], tagliate a cubetti la polpa [2] e affettate sottilmente il porro [3].
In un tegame scaldate un filo di olio di oliva e fate rosolare il porro a fuoco vivace per un paio di minuti [4]. Poi unite la zucca a cubetti avendo cura di tenerne da parte 50 gr che servirà per il ragù [5], il rosmarino e proseguite la cottura a fuoco medio, aggiungendo il brodo vegetale poco alla volta [6], man amano che sarà assorbito dalla zucca. Cuocete per circa 20 minuti o fino a quando la zucca non sarà morbida.
Intanto occupatevi del ragù: eliminate il budello [7] e sgranate la salsiccia e mettetela in una padella larga [8], aromatizzate con i semi di finocchietto [9], fatela rosolare con un filo di olio,
poi sfumate con il vino bianco [10] e lasciate evaporare. Unite i 50 g di zucca tenuti da parte [11] , aromatizzate con il rosmarino [12]
e proseguite la cottura per 15-20 minuti aggiungendo il brodo vegetale [13] per non far asciugare la preparazione. A cottura ultimata [14] spegnete il fuoco e tenete da parte il ragù. Nel frattempo la zucca sarà pronta [15], frullatela con il mixer ad immersione
per ottenere la crema [16]. Pulite i funghi: eliminate le tracce di terra con un pennello, eventualmente sciacquatelo rapidamente e asciugatelo bene con un panno. Affettate i funghi nel senso della lunghezza [17], poneteli in una padella con un filo di olio e uno spicchio di aglio [18]
e fateli saltare 5 minuti [19] e bagnando con il brodo vegetale a cottura ultimata spegnete il fuoco e tenete da parte [20]. Preparate la besciamella: mettete a scaldare in un pentolino il latte aromatizzato con la noce moscata [21],
a parte fate sciogliere il burro a fuoco basso, poi spegnete il fuoco e aggiungete la farina setacciata a pioggia [22] , mescolando con una frusta per evitare la formazione di grumi. Poi rimettete sul fuoco dolce e mescolate fino a farla diventare dorata per ottenere il roux [23]. Unite il roux al latte [24] ,
mescolando energicamente il tutto con la frusta. Cuocete 5-6 minuti a fuoco dolce finché la salsa si sarà addensata [25]. Tutto è pronto per comporre le lasagne: prendete una teglia rettangolare 20X30 cm, distribuite sul fondo uno strato di besciamella [26],poi uno strato di crema di zucca [27]
e adagiate un primo strato di sfoglie di lasagna [28]. Ricoprite con il primo strato di ragù [29] e poi adagiate sopra i funghi [30],
poi iniziate un secondo strato con le sfoglie [31] e lo stesso ordine: besciamella, crema di zucca, ragù e funghi, proseguite fino ad esaurire gli ingredienti. Terminate con uno strato di ragù e funghi, spolverizzate la superficie con il Grana Padano grattugiato e aromatizzate con qualche rametto di rosmarino [32]. Cuocete la lasagna in forno statico preriscaldato a 180° per 15 minuti più 5 minuti in modalità grill. A cottura ultimata, sfornate la lasagna autunnale e lasciatela intiepidire [33] prima di portarla in tavola.