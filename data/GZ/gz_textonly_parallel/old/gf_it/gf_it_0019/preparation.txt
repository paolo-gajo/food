Per preparare la besciamella mettete a scaldare in un pentolino il latte (il latte deve essere fresco e intero) [1]; a parte fate sciogliere i 100 g di burro a fuoco basso [2], poi spegnete il fuoco e aggiungete i 100 g di farina tutta in una volta [3], mescolando con una frusta per evitare la formazione di grumi. Poi rimettete sul fuoco dolce e mescolate fino a farla diventare dorata.
Avrete così ottenuto quello che i francesi chiamano roux [4]; aromatizzate il latte con la noce moscata [5] e un pizzico di sale (potete fare queste operazioni anche come ultimo passaggio, quando la besciamella sarà pronta); versate poco latte caldo sul roux per stemperare il fondo [6], poi unite anche il resto, mescolando energicamente il tutto con la frusta.
Cuocete 5-6 minuti a fuoco dolce finché la salsa si sarà addensata [7] e inizierà a bollire. Con questa ricetta otterrete una densità media [8]; se volete una besciamella più liquida dovrete diminuire la dose di burro e farina; per una besciamella più densa dovrete al contrario aumentare la dose di burro e farina. La vostra besciamella è pronta [9]: potete usarla per piatti complessi come lasagne, cannelloni e molti altri primi piatti. E' ottima per insaporire piatti al forno di carne, verdure lessate, pesce, soufflè, insomma... a voi la scelta!