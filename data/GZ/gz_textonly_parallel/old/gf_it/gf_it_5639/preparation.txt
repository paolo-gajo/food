Per preparare le crocchette di polpo su crema di patate allo zafferano iniziate dalla pulizia del polpo che potete consultare nella nostra scheda della scuola di cucina, come pulire il polpo. Potete poi immergere il polpo in acqua bollente salata a piacere per circa 40 minuti [1]. Prima di scolarlo, infilzate la carne con i rebbi di una forchetta per verificare che sia il momento giusto per toglierlo dal fuoco. Una volta cotto, lasciatelo raffreddare nella stessa acqua di cottura. Mentre il polpo cuoce e raffredda, potete preparare la crema di patate: pelatele [2] e riducetele prima a fette e poi a dadini piccoli [3].
Versate in un piccolo pentolino un filo d'olio, quindi unite i dadini di patate [4], salate e pepate. Mescolate per qualche istante dopodiché unite l'acqua [5], mescolate ancora e lasciate cuocere a fuoco medio per circa 7 minuti, con coperchio. Una volta pronte [6]
versatele in un bicchiere alto, unite lo zafferano in polvere [7] e frullate con un mixer ad immersione [8]. La vostra crema di patate allo zafferano è pronta e potete tenerla da parte [9].
Una volta che il polpo sarà cotto e raffreddato, ponetelo su un tagliere e tagliatelo al coltello (10-11). Non vi consigliamo di tritarlo al mixer in quanto le lame favorirebbero la fuoriuscita di acqua che non consentirebbe una buona riuscita della ricetta. Ponete il polpo tritato in una ciotola capiente, unite la scorza di un limone [12],
il Pecorino grattugiato, la paprika [13], il pane tagliato a dadini [14], sale e pepe e le foglioline di origano fresco [15]. Unite anche il pangrattato al resto degli ingredienti
e impastate leggermente per uniformare il composto, quindi unite un uovo intero [16], impastate ancora [17] e formate le vostre crocchette di polpo, dando con le mani una forma leggermente allungata, ogivale [18].
Friggete per qualche minuto uno o due pezzi alla volta in un tegame in cui avrete portato l'olio di semi di girasole alla temperatura di 165° (da misurare con termometro da cucina) [19]. Una volta dorate, scolate le vostre crocchette di polpo [20] e adagiatele su un foglio di carta per fritti per eliminare l'olio in eccesso. Servite le crocchette di polpo su crema di patate e zafferano ancora calde [21]!