Per preparare le sfoglie classiche con hummus, per prima cosa ammollate i ceci secchi in abbondante acqua fredda per 24 ore, aggiungendo nella ciotola anche 1 cucchiaino di bicarbonato. Trascorso questo tempo cuoceteli per 15 minuti in pentola a pressione coprendoli di acqua e scolateli (e tenendo da parte un po’ di acqua di cottura). Se usate i ceci già lessati, scolateli bene dalla loro acqua. In una padella ponete l’olio extravergine di oliva con lo spicchio d’aglio tagliato a metà e le spezie [1], fate tostare le spezie per qualche secondo e poi aggiungete i ceci [2]. Fateli quindi insaporire per circa 3-4 minuti. Mettete i ceci con l’aglio e le spezie nella ciotola di un mixer, aggiungete la pasta di sesamo (tahina) [3]
e il succo spremuto di un limone [4]. Aggiustate di sale e frullate il tutto aggiungendo, se necessario, qualche cucchiaio dell’acqua di cottura dei ceci, per ottenere una consistenza più cremosa [5]. Una volta che l'hummus si sarà raffreddato componete il vostro stuzzichino: ponete un cucchiaio di hummus sulle sfoglie, completando gli stuzzichini con del prezzemolo tritato [6]. Le vostre sfoglie classiche con hummus sono pronte!