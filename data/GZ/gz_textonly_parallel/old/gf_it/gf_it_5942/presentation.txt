Immancabili nella cucina casalinga del sud, i peperoni ripieni sono un piatto prelibato e sostanzioso che conosce numerose varianti, una più appetitosa dell’altra: da quella vegetariana, farcita con un mix di verdurine di stagione, a quella con il riso, che diventa un piatto unico ricco e saporito. I peperoni, grazie alla loro forma, si trasformano facilmente in gustosi contenitori da riempire con un ghiotto impasto a base di carne, reso morbido dal pane ammollato nel latte, come ci insegnano le nostre nonne! La cottura in forno garantirà quella crosticina dorata e croccante in superficie che vi farà venire l’acquolina in bocca solo a guardarli!