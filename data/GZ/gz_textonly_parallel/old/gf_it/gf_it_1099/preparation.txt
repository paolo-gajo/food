Per preparare il gelato senza gelatiera ai frutti di bosco iniziate a porre in un mixer i frutti di bosco ben lavati: i mirtilli, i lamponi e le fragole dopo averle private delle foglioline verdi [1]. Frullate il tutto [2] e passate la purea ottenuta al colino [3].
Spremete il succo di 1 limone [4] e filtratelo, quindi unitlelo alla purea di frutti di bosco [5]: mescolate e tenete da parte. In un tegame versate il latte, gli albumi [6]
e lo zucchero [7]. Cuocete a fuoco dolce, mescolando con una frusta per sciogliere gli albumi e lo zucchero: il composto dovrà raggiungere e non superare gli 83°, potete controllare con un termometro per alimenti [8]. Una volta raggiunta la temperatura, trasferite il composto in una ciotola e immergetela in una ciotola più grande colma di ghiaccio per il raffreddamento rapido (il composto non dovrà solidificarsi). Quindi versate la purea di frutti di bosco [9] e mescolate con una spatola per amalgamare i composti.
In una ciotola ben fredda, montate la panna con uno sbattitore elettrico e quando il composto con i frutti di bosco sarà freddo, versate anche la panna [10], mescolando dall'alto verso il basso con una spatola. Quindi trasferite il tutto in una terrina ampia e bassa, coprite con pellicola a contatto e ponete nel congelatore [11]. Dopo un'ora, tirate fuori il gelato e mescolatelo con una forchetta, quindi ponetelo nuovamente in freezer per un'altra ora. Ripetete l'operazione almeno tre volte, fino a quando il gelato non avrà raggiunto la consistenza ideale, quindi servitelo nelle coppette con qualche frutto di bosco fresco [12]!