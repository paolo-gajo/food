Per preparare la pasta con fiori di zucca e bottarga, iniziate dalla pulizia dei fiori: puliteli con un panno, poi eliminate il picciolo interno [1], tritateli finemente con un coltello dalla lama affilata [2]. Pulite il cipollotto, tagliate via la barbetta finale e la parte verde, quindi riducetelo a fettine [3] 
Lavate e tagliate i pomodorini a metà [4]. Mettete a bollire in un tegame abbondante acqua da salare a bollore: servirà poi per cuocere gli spaghetti. In una padella versate un filo d'olio [5], poi unite il cipollotto per farlo soffriggere [6] mescolando di tanto in tanto;
dopo pochi istanti aggiungete i pomodorini e il timo fresco a rametti [7], fate soffriggere il tutto a fuoco medio per qualche minuto, quindi aggiungete i fiori di zucca tritati in precedenza [8]; sfumate con il vino bianco [9], quindi abbassate il fuoco e cuocete fino a quando la nota alcolica non sarà evaporata del tutto. 
Salate e pepate a piacere [10], mescolate e spegnete il fuoco. Cuocete la pasta tenendola indietro di un paio di minuti rispetto alla tempistiche indicate sulla confezione [11]; grattugiate la bottarga di tonno [12].
Scolate la pasta direttamente nella padella in cui avete preparato il condimento e mantecate a fuoco basso [13], aggiungendo un mestolino d’acqua di cottura [14]. Saltate la pasta a fuoco dolce, spegnete il fuoco, aggiungete un filo d’olio, la bottarga grattugiata (tenendone un po’ da parte per guarnire il piatto) [15].
Impiattate nei singoli piatti da portata, guarnite con un altro po' di bottarga [16] e scorza di pompelmo non trattato grattugiata [17]. Servite la vostra pasta con fiori di zucca e bottarga ben calda [18]!