Per realizzare i lumaconi con salsiccia e scamorza iniziate a preparare la besciamella: mettete a scaldare in un pentolino il latte [1]; a parte fate sciogliere il burro a fuoco basso [2] , poi spegnete il fuoco e aggiungete la farina setacciata a pioggia [3], mescolando con una frusta.
Rimettete sul fuoco dolce e mescolate fino a farla diventare dorata: in questo modo otterrete il roux. Aromatizzate il latte con la noce moscata e un pizzico di sale, poi unitelo poco alla volta al roux [4], mescolando energicamente il tutto con la frusta perchè non si creino grumi. Cuocete 5-6 minuti a fuoco dolce finché la salsa si sarà addensata [5], spegnete il fuoco e tenete da parte. Occupatevi del ragù: togliete il budello che avvolge la salsiccia [6] e tenete da parte la carne.
Preparate il soffritto: sbucciate la cipolla rossa e tritatela [7], lavate e pelate le carote e tagliatele a piccoli dadini [8], lavate e tritate anche la costa di sedano [9]
poi scaldate un filo di olio in padella e versate le verdure [10], fate appassire il soffritto a fuoco dolce per almeno 10 minuti poi unite la salsiccia sgranata [11], mescolate per amalgamare, salate e pepate [12]
aromatizzate con i semi di finocchietto selvatico [13], poi sfumate con il vino bianco [14], coprite con il coperchio e lasciate cuocere per circa 15 minuti, a cottura ultimata spegnete il fuoco [15] e tenete da parte.
Portate al bollore una pentola con abbondante acqua salata, versate i lumaconi [16] e cuoceteli per 10 minuti (o per il tempo indicato dalla confezione ), avendo cura di lasciarli al dente [17]. Trasferite i lumaconi su un vassoio rivestito con un canovaccio e lasciateli asciugare e intiepidire leggermente per non rischiare di scottarvi quando dovrete farcirli [18].
Per ultima tagliate anche la scamorza a cubetti [19]. Ora potete comporre la preparazione: prendete una teglia da forno del diametro di 27 cm stendete sul fondo uno strato di besciamella [20], poi distribuite uno strato di ragù e insaporite con qualche cubetto di scamorza [21].
In una ciotola mescolate il ragù con i cubetti di scamorza rimasti [22] poi con l’aiuto di un cucchiaio farcite i lumaconi con il ragù [23] e adagiateli nella teglia uno vicino all’altro [24].
Una volta terminato, condite i lumaconi con la besciamella avanzata [25] e con il Grana grattugiato [26]. Fate gratinare sotto il grill per 5 minuti, poi sfornateli [27]e lasciateli intiepidire prima di servirli.