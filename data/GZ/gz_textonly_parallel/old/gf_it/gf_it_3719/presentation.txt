Il pane e salame è una golosa rivisitazione dell’intramontabile merenda apprezzata da grandi e piccini. Questa ricetta si ispira alla classica michetta farcita con fette di salame, ma ne propone una versione altrettanto pratica e assolutamente sfiziosa: un pane a cassetta, che nasconde un ripieno preparato con salamella aromatizzata da peperoncino dolce e semi di finocchio tritati. Realizzare il ripieno è semplice: basta amalgamare la salamella sgranata con le spezie e darle una forma cilindrica, bollirla per qualche minuto, strizzarla e avvolgerla nell’impasto del pane. Per dare un tocco di colore in più e per rendere il vostro pane e salame ancora più rustico, spargete dei semi di girasole e di zucca sulla superficie. Il risultato sarà un pane morbido e delicato, che verrà insaporito dal suo ripieno di carne dal gusto deciso e speziato. Il pane e salame è la merenda ideale da servire durante un pic-nic o da consumare al volo durante una gita fuori porta e, perché no, come antipasto. Il pane e salame è una simpatica idea e, una volta affettato, stupirà e delizierà i vostri ospiti con la bontà del suo ripieno nascosto!