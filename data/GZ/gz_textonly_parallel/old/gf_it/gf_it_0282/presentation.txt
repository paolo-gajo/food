La moussaka è sicuramente uno dei piatti più conosciuti della cucina greca preparato con quelli che sono gli alimenti più tipici di questa cultura: la carne d'agnello, le melanzane e il formaggio. La moussaka greca è realizzata con strati alternati di melanzane fritte e ragù, spolverizzati con formaggio grattugiato: in ultimo, gli strati vengono coperti da abbondante besciamella e la moussaka viene cotta al forno. Per quanto riguarda le sue origini, è molto accreditata l'ipotesi che la moussaka sia nata nell'isola di Cipro, o forse Creta che, in passato, ha risentito molto dell'influsso arabo e turco, in particolar modo nella tradizione culinaria. Se non l'avete ancora mai assaggiata, questa è la ricetta giusta per realizzare a casa vostra la moussaka greca!