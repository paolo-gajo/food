Per preparare i noodles con gamberi e verdure cominciate dal taglio di queste ultime. Dopo aver mondato gli spicchi d'aglio affettateli sottilmente [1], tagliate anche il peperoncino [2] e un pezzetto di zenzero già sbucciato [3].
Passate poi alle carote mondandole e tagliandole a bastoncini [4], il cipollotto invece tagliatelo a falde spesse circa 1 cm tenendo anche la parte verde [5]. Affettate sottilmente anche le bietole [6].
Ora passate alle code di gamberi. La pulizia è molto semplice: staccate zampette e corazza [7], poi sfilate il filamento nero con uno stuzzicadenti o un coltellino [8]. Per ultimi tagliate sottilmente i carciofi già puliti in precedenza, in questo modo non si ossideranno [9].
Prima di procedere con la cottura delle verdure tostate gli anacardi, versateli in una piccola pentola insieme a poco olio [10]. Fateli dorare qualche istante, senza bruciarli [11] e poi sminuzzateli grossolanamente [12].
Passate adesso alla cottura. In una casseruola scaldate un po' d'olio a fiamma viva e versate aglio e peperoncino, successivamente i carciofi [13]. Saltate pochi istanti e aggiungete le carote [14], il cipollotto [15]
e sfumate con la salsa di soia [16]. Dopo un minuto aggiungete le bietole [17] e proseguite la cottura per altri 4-5 minuti. Avete il tempo per lessare i noodles di riso secondo i tempi di cottura riportati sulla confezione [18].
Quando manca un minuto alla fine della cottura prevista per le verdure aggiungete i gamberi, necessitano di cuocere pochissimo, grattugiate la scorza di limone [19] e aggiungete qualche foglia di basilico [20]. Scolate i noodles direttamente nel condimento [21]
sfiammate rapidamente e procedete con l'impiattamento [22]. Guarnite con gli anacardi [23] e buon appetito, i noodles con gamberi e verdure sono pronti [24]!