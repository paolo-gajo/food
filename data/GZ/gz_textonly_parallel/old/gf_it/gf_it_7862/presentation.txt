La farina di farro è sicuramente un ottimo aiutante in cucina e grazie al suo gusto aromatico è perfetta da utilizzare soprattutto nei prodotti da forno, come focacce o pan brioche! Spesso l'abbiamo utilizzata anche nei dolci e, dobbiamo ammetterlo, non ci ha mai deluso... ma dopo aver preparato questi biscotti al farro e arancia possiamo dirlo con certezza. Il loro gusto e la loro croccantezza sono stati una sorpresa davvero speciale, speciale come il cremoso ripieno che custodiscono questi piccoli scrigni. Certo potete scegliere il gusto di marmellata che preferite, oppure utilizzare una crema spalmabile alle nocciole, ma noi crediamo che la forza di questi biscotti sia proprio il loro equilibrio, dovuto anche alla golosa decorazione di cioccolato bianco! Personalizzate i biscotti al farro con il vostro tocco e in base a ciò che più amano le persone che vi stanno intorno! 