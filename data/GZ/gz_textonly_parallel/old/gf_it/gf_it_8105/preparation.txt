Per preparare la torta di patate e prosciutto mettete le patate in acqua fredda leggermente salata e portatele a bollore a fuoco medio per una ventina di minuti [1]. Quando le patate saranno cotte scolatele, pelatele e, ancora calde, schiacciatele con uno schiacciapatate (o un passaverdure) [2]. Trasferitele poi in una terrina ed aggiungete i tuorli [3],
il formaggio grattugiato [4], un pizzico di noce moscata [5] e aggiustate di sale e pepe. A questo punto lavate gli spinaci freschi e asciugateli con un canovaccio pulito, quindi fateli saltare in padella con un filo di olio extravergine d’oliva e uno spicchio d’aglio [6].
Cuoceteli a fuoco medio, chiusi con un coperchio per una decina di minuti, fino a quando avranno rilasciato tutta l’acqua di vegetazione [7]. Scolate ora gli spinaci utilizzando un colino posto su una terrina [8]; con l’aiuto di un mestolo schiacciateli per eliminare il liquido residuo. Iniziate a comporre la torta: foderate una tortiera del diametro di 23 cm con la carta da forno, spennellate l'interno con del burro [9],
quindi cospargete il fondo di pangrattato [10]. Riempite una sac à poche a bocchetta liscia con l’impasto di patate e iniziate a formare la base della torta: componete una fitta spirale e, sempre usando la sac à poche, risalite con l’impasto lungo i bordi fino a 2-3 cm dall’orlo della tortiera [11]. Formate un primo strato di spinaci scolati e strizzati [12],
poi mettete il prosciutto cotto [13] ed infine la provola tagliata a fette sottili [14]. Coprite la superficie della torta con l’impasto di patate rimasto, livellatelo con un cucchiaio [15],
cospargete con il pangrattato [16] e qualche fiocchetto di burro [17]. Infornate il tutto a 200° per 50 minuti: gli ultimi 10 minuti accendete il grill per far gratinare la superficie della torta. Una volta pronta [18], lasciate riposare la torta patate prosciutto qualche minuto prima di servirla, in modo da farla compattare un po' e poterla tagliare più agevolmente.