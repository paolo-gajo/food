Per realizzare i ravioli capresi per prima cosa tritate al coltello la mozzarella di bufala [1] e ponetela su un colino [2], per farle perdere il suo siero. Intanto occupatevi della pasta fresca: sbattete le uova con il concentrato di pomodoro [3].
Versate il composto nella farina [4], disposta a fontana in una ciotola. Impastate dapprima con una forchetta [5]; quando l’impasto avrà preso consistenza proseguite a impastare a mano sul piano di lavoro per circa 10 minuti, fino a ottenere una palla liscia [6].
Copritela con pellicola [7] e lasciatela riposare a temperatura ambiente per una mezzora. Intanto recuperate la bufala scolata, unite la ricotta, il Grana Padano DOP grattugiato [8], abbondante basilico spezzettato a mano [9], sale e pepe.
Mescolate accuratamente [10] e tenete da parte. Una volta trascorso il tempo di riposo spolverate con semola di grano duro la spianatoia e con il matterello tirate la pasta in una sfoglia sottile, di un paio di millimetri. Dividete la sfoglia in 2 parti uguali con il tarocco [12].
Distribuite su una il ripieno in mucchietti ben distanziati grandi come noci [13], e coprite con l’altra sfoglia [14]. Fate aderire la sfoglia tra un mucchietto e l’altro, con pressioni delle dita [15], avendo cura di far fuoriuscire l’aria in eccesso.
Coppate i ravioli con l’apposito stampino [16]. I ritagli di pasta avanzati potete unirli in un panetto e congelarli [17]. Ponete sul fuoco un tegame colmo di acqua salata e portate al bollore, servirà per cuocere i ravioli. Ora occupatevi del condimento: lavate e tagliate in quarti i pomodorini [18].
Ponete una padella larga sul fuoco, scaldate l’olio con lo spicchio di aglio e poi versate i pomodorini [19]. Cuocete per 5 minuti a fuoco moderato, avendo cura di eliminare lo spicchio d’aglio a metà cottura [20].Insaporite i pomodorini con il basilico fresco [21] e tenete in caldo.
Intanto immergete i ravioli nell’acqua bollente [22]. Non appena risaliranno a galla, scolateli nel tegame con il sughetto [23]. Saltate qualche istante per insaporire e servite i ravioli caprese ben caldi [24].