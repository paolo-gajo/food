Basilico, mozzarella e pomodori, questo trio inseparabile dai sapori squisitamente mediterranei è da sempre protagonista di moltissime ricette. Prima fra tutte la tradizionale caprese, l’antipasto estivo per eccellenza, fresco e genuino, che ha ispirato questo primo piatto: ravioli capresi. Il pomodoro insaporisce e tinge di rosso la pasta fresca mentre il ripieno custodisce un cuore di mozzarella di bufala e ricotta dalla cremosità unica. E come condimento ritroverete un sughetto facile e veloce con dolci datterini saltati in padella e basilico fresco. Portare in tavola i sapori di sempre in una veste nuova non è mai stato così facile!