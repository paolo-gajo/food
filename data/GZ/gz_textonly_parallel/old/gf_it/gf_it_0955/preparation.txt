Per la preparazione della cheesecake alle pesche senza lattosio e glutine, cominciate dalla base di biscotti. Imburrate uno stampo a cerniera da 22 cm e foderatelo con carta forno sia alla base che sul bordo. Versate i biscotti senza glutine in un mixer [1] e frullateli fino ad ottenere un composto sabbioso [2]. Trasferitelo in una ciotola, quindi sciogliete il burro e versatelo sulla polvere di biscotti [3].
Mescolate con un cucchiaio [4] e versate il tutto sul fondo della tortiera [5] livellando bene con il dorso di un cucchiaio per coprire tutta la superficie in maniera uniforme [6]. Lasciate compattare la base in frigo per circa 30 minuti.
Nel frattempo preparate la crema: mettete in ammollo i fogli di gelatina in acqua fredda per circa 10 minuti [7]. Contemporaneamente, montate 200 g di panna senza lattosio con l’aiuto di una planetaria con frusta o uno sbattitore elettrico [8]. In una ciotola a parte, versate il formaggio cremoso senza lattosio, unite anche il fruttosio [9]
e lavorate il composto con un sbattitore elettrico, fino ad ottenere una crema omogenea [10]. Scaldate in un pentolino i restanti 50 g di panna e scioglietevi, a fuoco spento, la gelatina ben strizzata [11] mescolando con una frustina a molla piatta [12].
Lasciate intiepidire la panna con la gelatina e inseritela, a poco a poco, nella crema al formaggio [13] continuando a mescolare. La crema e la gelatina sciolta dovranno essere alla stessa temperatura per evitare shock termici e la conseguente formazione di grumi. Unite al composto anche la panna precedentemente montata mescolando con una spatola e praticando movimenti dal basso verso l’alto [14]; versate la crema ottenuta sulla base di biscotti [15].
Livellate bene con una spatolina [16] fino ad ottenere una superficie liscia e regolare [17]; coprite la tortiera con della pellicola trasparente [18] e lasciate rassodare la cheesecake in frigo per circa 6 ore.
Giunti al momento della decorazione, lavate e tagliate le pesche noci a fettine molto sottili, senza sbucciarle [19]. Spremete il succo di limone [20] e versatelo sopra le pesche [21] per non farle ossidare.
Estraete la cheesecake dal frigo ed eliminate delicatamente la cerniera e il bordo di carta forno [22]. Poi, con l’aiuto di una spatola piatta [23], sollevatela molto delicatamente dalla teglia e trasferitela su un’alzatina o su un piatto. Decoratela con le fettine di pesca disposte a raggiera, cominciando dal bordo esterno [24].
Realizzate, con le pesche, un cerchio completo [25], poi tagliate le fragole a fettine [26] e disegnate con queste un secondo cerchio più interno [27].
Lavate e asciugate i ribes e completate con questi la decorazione al centro della torta [28] aggiungendo anche delle foglioline di menta [29]. Tagliate a fette e servite la torta ben fredda [30].