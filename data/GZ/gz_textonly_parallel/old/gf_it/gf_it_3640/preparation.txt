Per realizzare la charlotte salata iniziate dalla preparazione del pan brioche: setacciate le farine nella ciotola di una planetaria con la foglia. Aggiungete lo zucchero [1], la noce moscata grattugiata, il grana grattugiato [2] e il lievito disidratato. Azionate la foglia a velocità media e incorporate anche i liquidi: il latte [3] e l’acqua a temperatura ambiente.
Sbattete le uova con la forchetta e unitele all’impasto poco alla volta [4] continuando ad impastare. Quando gli ingredienti saranno ben raccolti intorno alla foglia, fermate la planetaria, sostituite la foglia con il gancio e azionate nuovamente la macchina; aggiungete il sale [5] e il burro ammorbidito a temperatura ambiente a pezzetti poco alla volta [6], aspettando che sia assorbito un pezzetto prima di aggiungerne un altro. Fate incordare l’impasto al gancio fino a quando non sarà liscio e omogeneo.
Trasferite l’impasto sulla spianatoia e lavoratelo per dargli una forma sferica. Mettetelo in una ciotola capiente, coprite con la pellicola [7] e lasciate lievitare per 30 minuti in forno spento con la luce accesa. Riprendete l’impasto che sarà raddoppiato di volume [8], dividetelo in due parti [9] una del peso di 650 gr
che modellerete dando una forma sferica , poi ponetela in uno stampo imburrato e foderato con carta da forno del diametro di 18 cm e dal bordo di 10 cm, come quello del panettone, coprite con pellicola [10] e ponetelo a lievitare per 2 ore in forno spento con la luce accesa. Stendete la restante parte dell’impasto in una sfoglia rettangolare [11], arrotolatela dal lato più corto per creare un filoncino con la parte della chiusura verso il basso [12].
Imburrate e foderate con carta da forno uno stampo da plumcake da 26X10 cm e inserite all’interno il filoncino di impasto, coprite con la pellicola [13] trasparente e lasciatelo lievitare per due ore in forno spento con la luce accesa. Intanto iniziate a preparare le creme di farcitura: eliminate la parte più esterna dei porri, lavateli, affettate sottilmente i porri [14], tenete da parte qualche filamento ricavato dalla parte più tenera per guarnire la charlotte. Fateli stufare con un filo d’olio in una padella con il coperchio [15]
finché non saranno morbidi [16]: ci vorranno circa 30 minuti. Lasciateli raffreddare e poi versateli nel mixer con la ricotta [17], 1 cucchiaio di Parmigiano, un pizzico di sale e pepe. Frullate gli ingredienti per ottenere una crema omogenea [18], passatela al setaccio per renderla più vellutata e trasferitela in una ciotola.
Nel frattempo, ponete in ammollo in due ciotoline diverse con acqua fredda i 3 gr gelatina (per al crema ai porri) e nell'altra 1 gr di gelatina (per la crema al prosciutto), per almeno 10 minuti [19]. Passato il tempo necessario, scolate i 3 gr di gelatina in fogli, strizzateli bene e scioglieteli in 50 ml di panna calda [20], mescolando fino al completo sciogliemento della colla di pesce. Poi unite la miscela alla crema di ricotta [21]
mescolate con un cucchiaio poi setacciate la crema con un colino per renderla più vellutata, coprite con pellicola a contatto [22]: ponete la crema in frigorifero a rassodare e dedicatevi alla crema al prosciutto:nel mixer mettete la ricotta, le fette di prosciutto cotto, sale, un filo di olio di oliva, la noce moscata e il pepe [23]. Frullate il tutto per ottenere una crema omogenea poi passatela al setaccio e raccoglietela in una ciotola [24].
Scolate la dose rimasta di gelatina in fogli, strizzatela bene e scioglietela in 50 ml di panna calda [25]. Unite il composto alla crema al prosciutto [26], mescolate accuratamente e coprite con la pellicola trasparente: ponete in frigorifero a rassodare le due creme per almeno due ore. Intanto riprendete gli impasti lievitati, spennellate con l’uovo sbattuto la torta [27]
e il plumcake [28] e cuoceteli in forno statico preriscaldato a 180° per 30 minuti (il plumcake) e per 40 minuti (la torta) se forno ventilato a 160° per 20-30 minuti). Potete cucerli insieme e sfornare prima il plumcake. A cottura ultimata sfornate gli impasti e lasciateli raffreddare (29-30).
Ritagliate la calotta della base tonda per avere una superficie regolare, poi dividete il pan brioche rotondo in 3 strati [31] come se fosse un pan di spagna (per ulteriori ragguagli consultate la scheda come tagliare il pan di spagna) Riprendete le creme, trasferitele in due distinte sac-à-poche usa e getta senza bocchetta [32] e farcite il pan brioche realizzando dei cerchi concentrici partendo dall'esterno [33]
alternando i gusti tra uno strato e l'altro [34]; con la restante crema ricoprite anche tutta la superficie e il bordo. Ponete la charlotte in frigorifero; intanto sformate l'altro impasto a forma di plumcake, tagliate la superficie per pareggiare la forma, ritagliate la crosta e ricavate delle fette spesse 1 cm nel senso della lunghezza [35]. Da queste ricavate dei rettangoli 1,5x2 cm circa [36].
Dovrete ottenere circa 20 fette da tostare in padella con un filo di olio da entrambi i lati [37], poi dividete a metà le fette e tenetele da parte [38]. Ora guarnite la charlotte: dalle fette di prosciutto ricavate dei piccoli triangolini [39],
arrotolateli per creare delle roselline [40]. Riprendete la charlotte dal frigorifero e decoratela con le fette tostate di pan brioche disposte su tutto il perimetro una accanto all’altra [41] e distribuite sulla superficie le roselline alternandole a ciuffi di crema, foglioline di basilico. Al centro disponete le striscioline di porro tenute da parte e per finire spolverate con i semi di papavero. Ultimo tocco raffinato: avvolgete con un nastrino di raso la charlotte [42]. La vostra charlotte salata è pronta per essere portata in tavola.