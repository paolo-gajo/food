Per realizzare i cupcake al cioccolato e cuore rosa iniziate dalla preparazione dell’impasto di base: ponete in una ciotola il burro ammorbidito con lo zucchero [1], unite le uova e montate gli ingredienti con le fruste elettriche o una planetaria fino ad ottenere un composto chiaro e spumoso [2] e poi incorporate anche le uova [3].
In una ciotola a parte ponete la farina, la frumina, il lievito e il sale [4]. Setacciate le polveri nella ciotola contenente il composto di uova [5] e mescolate con un cucchiaio di legno per amalgamare gli ingredienti, poi versate il latte a temperatura ambiente [6].
Mescolate e per ultimo unite il cacao amaro in polvere setacciato [7]. In un pentolino per bagnomaria sciogliete il cioccolato fondente tritato [8], unitelo al composto e mescolate per ottenere un impasto omogeneo [9].
Trasferite l’impasto in una sac-à-poche con bocchetta liscia e spremetelo dentro i pirottini di carta posizionati all’interno di uno stampo da muffin [10] avendo cura di lasciare mezzo centimetro dal bordo. Cuocete i cupcake in forno statico preriscaldato a 180° per 15 minuti (se forno ventilato a 160° per 10 minuti). A cottura ultimata sfornate i cupcakes e lasciateli raffreddare [11]. Occupatevi della crema: ponete la gelatina in fogli in una ciotola con l’acqua fredda per 10 minuti in modo da ammorbidirla [12].
Lavate e tagliate i lamponi, poneteli in una padella con lo zucchero [13] e cuoceteli quanto basta per ammorbidirli. Passate i lamponi nel passaverdure [14] e raccogliete in una ciotola la purea ottenuta. Quando i fogli di gelatina saranno morbidi, strizzateli bene e incorporateli alla salsa di lamponi ancora calda [15].
In un’altra ciotola ponete lo zucchero a velo, unite la ricotta [16] e mescolate il composto con una frusta, unite infine anche la salsa di lamponi [17]. Mescolate per amalgamare gli ingredienti, otterrete una crema rosata. Montate a neve la panna e incorporatela alla crema [18].
Trasferite la crema in una ciotola larga, copritela con la pellicola trasparente a contatto [19] e lasciatela rassodare in frigorifero per un paio di ore. Sformate i cupcake, e con un piccolo tagliabiscotti a forma di cuore estraete parte dell’impasto al centro del cupcake [20], farcite l’incavo a forma di cuoricino con la crema ai lamponi [21] , per facilitarvi trasferite la crema in una sac-à-poche con una piccola bocchetta liscia. I vostri cupcake al cioccolato con cuore rosa sono pronti per essere gustati!