Per preparare l’insalata di polpo prezzemolata iniziate dal polpo: sciacquatelo sotto acqua corrente [1], mettetelo su un tagliere e con un coltello incidete la sacca all’altezza degli occhi per eliminarli [2], poi rimuovete anche il becco [3].
Se il polpo è fresco, per intenerire le carni, battetelo con un martelletto o un batticarne [4]. Sciacquate nuovamente il polpo sotto acqua corrente fredda [5] ed estraete le interiora dalla sacca lavandola poi accuratamente all'interno. Sbucciate la carota con un pelaverdure, poi tagliatela a pezzetti grossolani [6].
Fate la stessa cosa con la costa di sedano [7]. Ponete sul fuoco una pentola capiente con l’acqua; versate la carota pulita e ridotta a pezzi, la costa di sedano sempre in pezzi, lo spicchio d'aglio in camicia, le foglie di alloro e aggiungete il pepe e il sale [8]. Quando l’acqua avrà sfiorato il bollore, per arricciare le punte dei tentacoli del polpo immergeteli più volte (4 o 5 basteranno) nell’acqua bollente [9].
Infine immergete completamente il polpo nella pentola [10] e fate cuocere a fuoco molto basso per 40-45 minuti, coprendo con un coperchio [11]. Mentre cuoce, con una schiumarola potete eliminare dall'acqua di cottura i residui e la schiuma che si creano in superficie. Al termine della cottura lasciate intiepidire il polpo nella stessa acqua in modo che risulti morbido. Poi trasferitelo sul tagliere: con un coltello separate la testa dai tentacoli e divideteli a metà [12].
Tagliate i tentacoli a pezzetti di circa 1 cm [13]. Riducete a pezzetti anche la testa e versate tutto in una ciotola. Passate al condimento: spremete il limone [14] per ricavare 10 g di succo, poi lavate, tamponate e tritate finemente il ciuffo di prezzemolo [15].
Realizzate il dressing versando in un barattolino (per emulsionarlo più facilmente) prezzemolo, succo di limone [16], olio [17], sale e pepe. Chiudete [18] e miscelate.
Versate il dressing sul polpo [19], mescolate bene [20] e servite la vostra insalata di polpo prezzemolata [21]!