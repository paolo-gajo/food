Per preparare i fagottini di broccoli e ricotta, per prima cosa mondate i broccoli e le patate, tagliate i broccoli in cimette e metteteli a lessare in acqua bollente, lessate poi anche le patate (in due pentole diverse) [1]. Scolate le verdure al dente e tagliate le patate in piccoli pezzetti [2]. In una padella sciogliete una noce di burro e aggiungete la salsiccia [3] precedentemente spellata e sbriciolata e fatela rosolare bene.
Nel frattempo in una ciotola capiente pepate la ricotta [4] ed ammorbiditela passandola con una forchetta. Aggiungete i broccoletti nella padella con la salsiccia [5] e fateli insaporire, mettete anche le patate a pezzetti [6], mescolate e aggiustate di sale.
Aggiungete il composto di verdure e salsiccia alla ricotta [7] e amalgamate bene tutti gli ingredienti con un cucchiaio di legno. Stendete il rotolo di pasta sfoglia su una teglia rivestita di carta da forno e tagliatela in quattro grossi quadrati, mettetevi al centro il ripieno di broccoli e ricotta [8] preparato e chiudete a fagottino, unendo e sovrapponendo gli angoli al centro. Spennellate la superficie esterna dei fagottini con il tuorlo sbattuto [9]. Cuocete in forno ventilato a 180° per 25/30 minuti, fino a che la pasta sfoglia risulterà cotta e dorata, sfornate e servite i fagottini ai broccoli e ricotta ben caldi.