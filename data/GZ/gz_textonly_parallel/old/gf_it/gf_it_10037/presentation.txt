Con le lasagne non si smette mai di sperimentare, sono un piatto ricco e versatile che si sposa bene con tutti i tipi di condimento. Noi abbiamo provato una versione al sapore di mare: le lasagne al verde con pesto di rucola e ragù di polpo, realizzate con un delicato ragù di polpo avvolto da un saporito pesto di rucola che oltre ad arricchire di colore il piatto, conferisce un gusto deciso. Questo condimento ricco di sapore ma leggero è l’ideale per delle sfoglie di pasta sottili che in cottura assorbiranno aromi e profumi. Se cercate una variante raffinata alle tradizionali lasagne provate le lasagne al verde con pesto di rucola e ragù di polpo, conquisteranno tutti!