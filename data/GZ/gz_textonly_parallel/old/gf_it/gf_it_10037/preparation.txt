Per realizzare le lasagne al verde con pesto di rucola e ragù di polpo iniziate dalla cottura del polpo: quindi cominciate sciacquandolo sotto l’acqua corrente [1], poi con un coltellino estraete gli occhi e il becco [2], estraete le interiora e sciacquate bene sotto l’acqua corrente per pulire la sacca. Ora che il polpo è pulito, potete procedere alla cottura. Prendete una pentola capiente dai bordi alti, riempitela d’acqua e portate ad ebollizione. Quindi immergete nella pentola il polpo [3] e cuocetelo per circa 40 minuti.
Quando sarà pronto [4] scolatelo e fatelo intiepidire. Intanto preparate il pesto di rucola: lavate bene la rucola [5], asciugatela e mettetela nella ciotola di un mixer dotato di lame [6]
aggiungete il parmigiano reggiano, il pecorino [7], i pinoli, lo spicchio di aglio e un cucchio di olio d'oliva [8]. Cominciate a frullare a bassa velocità il tutto e, mano a mano, aggiungete il restante olio d'oliva a filo, fino ad ottenere una crema ben amalgamata e fluida [9] che terrete da parte.
Lavate e pelate carota, sedano e cipollotto e tritale per il soffritto [10], ponete sul fuoco un tegame e unite il soffritto, salate [11] e fatelo appassire con un filo di olio di oliva per almeno 10 minuti a fuoco dolce. Intanto tagliate a pezzettini il polpo [12]
unitelo al soffritto appassito [13], sfumate con il vino bianco [14], lasciate evaporare e insaporire il polpo per 5 minuti dopodiché spegnete il fuoco e aromatizzate con il prezzemolo fresco tritato [15].
Ora potete comporre le lasagne: prendete una pirofila 20x30 cm, spalmate sul fondo uno strato di pesto di rucola [16], poi prendete le sfoglie, adagiatene 3 sul fondo [17], condite con altro pesto di rucola e fate uno strato di ragù di polpo [18],
poi ricoprite con altri 3 strati di sfoglie e condite nuovamente con il pesto e il ragù, proseguite adagiando 4 strati di sfoglie nell’altro verso [19], ricopritele ancora con il pesto [20] e il polpo e terminate con un ultimo strato di 4 sfoglie [21]
uguale al precedente, terminate il condimento di pesto e ragù [22] e insaporite con il Grana grattugiato [23]. Cuocete le lasagne in forno statico preriscaldato a 220° per 20 minuti (o in forno ventilato a 200° per 10 minuti). A cottura ultimata sfornate le vostre lasagne al verde con pesto di rucola e ragù di polpo [24], lasciate intiepidire qualche minuto e poi portatela in tavola.