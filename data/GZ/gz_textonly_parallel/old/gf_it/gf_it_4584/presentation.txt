Siamo abituati agli abbinamenti terra e mare, sempre riusciti come nel caso della pasta al cartoccio o della deliziosa pizza mare orto! Oggi vogliamo tentarvi con un altro esperimento: fettuccine al sugo di polpo e porcini. I carnosi funghi più ricercati d'autunno incontrano il Re dei mari per un primo piatto dal carattere forte, dal sapore rustico e dal gusto appagante. Il sugo di pomodori perini in cui tuffare il polpo e i porcini insieme ad aromi di sottobosco come alloro e timo sarà talmente irresistibile che avrete la fila dei commensali per la scarpetta direttamente dal tegame! Le fettuccine al sugo di polpo e porcini sono una vera prelibatezza da servire per i vostri pranzi autunnali.