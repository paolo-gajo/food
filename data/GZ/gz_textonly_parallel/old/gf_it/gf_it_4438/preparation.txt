Per realizzare i maltagliati al ragù di pesce iniziate dalla preparazione dell’impasto per la pasta fresca all'uovo. Prendete una ciotola capiente in cui verserete la farina [1], le uova e il pizzico di sale [2]. Impastate gli ingredienti a mano [3] fino ad ottenere un impasto omogeneo ed elastico. Se l'impasto risultasse troppo appiccicoso, potete aggiungere poca farina, non troppa per non renderlo eccessivamente asciutto e duro. Se invece risultasse troppo asciutto, potete aggiungere poca acqua tiepida per rendere l’impasto più morbido e facilmente lavorabile.
Date all’impasto forma sferica [4] e avvolgetelo in pellicola alimentare trasparente; fate riposare almeno 30 minuti in luogo fresco e asciutto. Trascorso il tempo necessario prendete l’impasto e togliete la pellicola. Stendete l’impasto aiutandovi con un mattarello fino a ottenere una sfoglia dello spessore di 1-2 mm [5]. Ricavate poi delle strisce [6]
e tagliatele in maniera irregolare per realizzare i maltagliati [7]. Cercate però di dare a tutti circa della stessa dimensione. Mano a mano che producete i maltagliati disponeteli su un vassoio leggermente infarinato con semola rimacinata, con cui potete anche spolverizzarli per non farli attaccare. Usando la semola rimacinata eviterete che la pasta fresca assorba la farina [8]: teneteli da parte. Procedete poi con la pulizia dei pesci: prendete la trota ed eliminate le lische aiutandovi con una pinzetta da cucina [9].
Poi fate scorrere la lama di un coltello tra la polpa del pesce e la pelle in modo tale da sfilettarne il trancio [10]. Quindi tagliatelo a cubetti [11] che terrete da parte. Riducete anche la platessa in cubetti della medesima dimensione [12] e tenete anch’essi da parte.
Dedicatevi ora ai gamberetti: tirate via la testa e le zampette; procedete allo stesso modo per il carapace, eliminando anche coda [13]. Incidete il dorso del gambero con un coltellino ed eliminate l’intestino facendo attenzione a non romperlo per estrarlo tutto [14]: tagliate anche i gamberetti a pezzetti [15] e teneteli da parte.
Prendete le carote, pelatele e riducetele a tocchetti, mondate la cipolla e riducete anch’essa a pezzetti, fate lo stesso anche con il sedano. Unite le verdure in un mixer [16]. Versate anche l’aglio [17] e riducete gli ingredienti ad un trito molto fine che verserete in una padella antiaderente dal fondo largo irrorata con olio [18]: fate stufare a fuoco molto basso per circa 10-12 minuti.
Aggiungete in padella ora i gamberetti [19]. Unite anche la platessa [20] e la trota [21]: e fateli scottare in padella a fuoco vivace per circa 5-6 minuti, mescolando continuamente con un mestolo per evitare che attacchino al fondo della padella.
Sfumate con il vino bianco [22] e lasciate evaporare. Versate ora la salsa di pomodoro [23] e lo zucchero [24]: mescolate bene gli ingredienti per amalgamarli.
Regolate di sale [25] e pepe, mescolando bene gli ingredienti [26]. Quindi abbassate la fiamma: lasciate cuocere così per circa 10-15 minuti. Quando mancheranno pochi minuti al termine della cottura, lessate i maltagliati in un tegame con abbondante acqua salata per circa 3 minuti [27].
Quando saranno al dente, trasferiteli nella padella con il ragù [28] e amalgamateli con il condimento. Profumate con delle foglioline di timo precedentemente lavate ed asciugate [29] ed infine impiattate i vostri maltagliati al ragù di pesce [30]!