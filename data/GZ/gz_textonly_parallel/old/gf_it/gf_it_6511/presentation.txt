Recarsi a Budapest e fare un tour delle pasticcerie è una cosa che andrebbe fatta almeno una volta nella vita. La magia della musica suona “sul bel Danubio blu” e le passeggiate in riva al fiume regalano emozioni indimenticabili. Chiamata anche la Parigi dell’est, questa capitale è una delle città più romantiche dell’Europa. Per capire l’anima della città è necessario prendere una pausa ed entrare in una delle tipiche caffetterie in stile bohemien. L’atmosfera sembra riportarci indietro di oltre un secolo e l’ambiente un po’ retrò permette di assaporare una fetta della più famosa torta ungherese in tutta tranquillità. La torta Dobos è un tripudio di dolcezza… un dessert composto da più strati di piacere, in cui si alternano pasta biscotto e crema al burro al cioccolato. L’ultimo strato è ricoperto da una ghirlanda di spicchi di pasta rivestiti da un caramello croccante, che rendono questo dolce una delizia sia da vedere che da mangiare. Oggi vogliamo presentarvi la nostra versione di questa perla del Danubio, allora cosa state aspettando? Realizzate anche voi questa maestosa torta Dobos e assaporatela a suon di valzer!