Per realizzare i churros golosi iniziate dall’impasto: in un pentolino versate l’acqua, l’olio di semi [1] e il sale [2], portate a sfiorare il bollore. Nel frattempo setacciate la farina a parte. Non appena l’acqua sfiora il bollore, togliete il pentolino dal fuoco e aggiungete la farina tutta in una volta [3].
Mescolate vigorosamente con un cucchiaio di legno per ottenere un composto sodo e consistente [4], poi riportate il pentolino sul fuoco e continuate a mescolare per almeno 3 minuti a fiamma media fino a che non si sarà formata una patina bianca sul fondo [5]. A questo punto versate il composto in una ciotola e allargatelo sulle pareti con l’aiuto del cucchiaio di legno in modo che si raffreddi più velocemente [6]. Lasciate intiepidire per 10 minuti.
Quando il composto si sarà intiepidito unite l’uovo precedentemente sbattuto [7] e mescolate energicamente per incorporarlo fino a che l’impasto non risulterà liscio, compatto e omogeneo [8]. Trasferite l’impasto ottenuto in un sac-à-poche con bocchetta a stella di media grandezza (noi abbiamo usato una da 15 mm) [9].
Scaldate l’olio di semi in una pentola capiente fino alla temperatura di 180°, poi spremete l’impasto direttamente nell’olio tagliandolo a una lunghezza di circa 10 cm con l’aiuto di un coltello [10]. Friggete i churros per circa 3-5 minuti girandoli spesso in modo che si dorino uniformemente su tutti i lati, poi scolateli [11] e trasferiteli su carta assorbente per eliminare l’olio in eccesso [12].
Nel frattempo mescolate lo zucchero semolato con la cannella (se la gradite) [13]. Passate i churros golosi ancora caldi nello zucchero aromatizzato e ricopriteli interamente [14]. I vostri churros golosi sono pronti per essere gustati insieme a una tazza di cioccolata calda [15]!