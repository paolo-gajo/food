Una torta che in pochi giorni ha fatto breccia nei cuori dei naviganti di tutto il web: la cream tart! Grazie ai suoi colori e alla sua semplicità è una torta adatta a tutte le età e perfetta per tutte le occasioni. Basterà ricavare dalla frolla un numero che potrà simboleggiare gli anni di un compleanno o nel caso di un anniversario quelli trascorsi insieme alla persona amata. Ma con questa frolla morbida e fragrante potrete sbizzarrirvi nel realizzare le forme più varie: dal cuore per San Valentino, ad un fiore per la festa della mamma o una semplice forma rotonda per il pranzo della Domenica. La cream tart è un dolce moderno che si può personalizzare in base ai propri gusti. Noi vi suggeriamo una versione fresca e coloratissima con fragole, more e dei macarons colorati.. Per un contrasto più netto è possibile realizzare la frolla con un po' di cacao, o scegliere una crema al cioccolato, e per la decorazione potete sbizzarrirvi aggiungendo meringhette, frutta fresca o fiori eduli! Traete il meglio da questa torta e rendetela perfetta per la vostra occasione... magari anche nella versione salata!