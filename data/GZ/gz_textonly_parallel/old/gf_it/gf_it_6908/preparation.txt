Per preparare la naked cake alla menta come prima cosa versate le uova nella ciotola di una planetaria. Iniziate a lavorare con la frusta, quindi unite un pizzico di sale [1] e lo zucchero [2]. Montate le uova fino ad ottenere un composto chiaro e spumoso [3].
Sempre con le fruste in azione versate lo sciroppo di menta a filo [4] e continuate a lavorare per circa 5-8 minuti [5]. Setacciate farina e maizena direttamente all'interno della ciotola [6]
e mescolate delicatamente con una frusta mescolando dal basso verso l'alto [7]. Rivestite uno stampo a cerniera da 24 cm con la carta forno e versate l'impasto all'interno [8]. Cuocete in forno statico preriscaldato a 170° per circa 40 minuti. Sfornate la torta [9] poi capovolgetela subito su una gratella e lasciatela raffreddare completamente. 
Preparate la crema. Montate 500 g di panna con le fruste elettriche [1], fino a che avrete ottenuto una consistenza ferma e spumosa [2]. In un'altra ciotola versate il mascarpone, aggiungete i semini di vaniglia [3]
e lo zucchero a velo [4]. Lavorate il tutto con una frusta a mano [5]. Adesso versate i 40 g di panna in un pentolino, portatela a sfiorare il bollore a fiamma molto bassa e aggiungete la gelatina in polvere [6]. 
Mescolate continuamente con un cucchiaio e aspettate circa 1 minuto fino a che la gelatina sarà completamente sciolta [7]. Versatela all'interno del mescarpone [8] e mescolate con una frusta [9]. 
A questo punto aiutandovi con una spatola aggiungete la panna montata a più riprese [10], mescolando dal basso verso l'alto [11] per non smontare la crema. Trasferite poi in un sac-à-poche dotato di bocchetta liscia da 12 mm [12]. 
A questo punto non vi resta che assemblare il dolce. Come prima cosa realizzate delle scaglie di cioccolato [1]. Riprendete il pan di spagna ormai freddo ed eliminate la crosticina presente in superficie [2]. Utilizzando un coltello lungo a lama seghettata ricavate 3 dischi dello stesso spessore [3]. 
Per eliminare la crosticina sul bordo coppate ciascun disco utilizzando un anello da 20 cm [4] [5]. Sistemate poi il primo disco all'interno di un anello da pasticceria della stessa grandezza, che avrete già posizionato su un piatto. Riprendete la crema e realizzate il primo strato [6]. 
Sistemate dentro un po' di cioccolato in scaglie [7] e adagiate sopra un altro disco di pan di Spagna, facendo una leggera pressione. Realizzate un altro strato di crema [8] e unite altre scaglie di cioccolato. Coprite con l'ultimo disco di pan di Spagna [9] 
Passate un coltellino tra l'anello e il dolce [10], in questo modo sarà più facile estrarlo. Ricoprite con la crema la superficie della torta [11] e lisciatela il più possibile utilizzando una spatola [12]. Lasciate rassodare la torta in frigo per almeno 30 minuti.
Trasferite la crema avanzata in una ciotola, aggiungete 50 gi di panna per ammorbidirla [13] e utilizzatela per velare anche i bordi della torta oramai rassodata [14]. Guarnite la superficie con le scaglie di cioccolato [15] e servite la vostra naked cake alla menta. 