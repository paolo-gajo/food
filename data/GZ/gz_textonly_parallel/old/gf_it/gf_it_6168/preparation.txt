Per realizzare le polpette di patate al forno per prima cosa lessate le patate per 30-40 minuti [1] o comunque finché non saranno morbide, verificando la cottura con una forchetta: quando arriva facilmente al cuore delle patate saranno pronte. Tritate il prezzemolo dopo averlo lavato e asciugato [2]. Passate le patate ancora calde con la buccia nello schiacciapatate (oppure pelatele e schiacciatele con la forchetta) e raccogliete la purea in una ciotola [3].
Aggiungete il sale [4], il pepe [5], il timo, l’aglio in polvere, il Grana Padano DOP grattugiato, qualche fogliolina di origano e il prezzemolo tritato [6].
Amalgamate bene il tutto, poi incorporate anche l’uovo [7] e il pangrattato [8]. Mescolate per ottenere un impasto omogeneo [9].
Ora realizzate delle polpette schiacciandole leggermente con le mani [10] e trasferitele su un vassoio. Preparate la panatura: in una ciotola sbattete le uova, in un altro piatto versate il pangrattato. Quindi riprendete le polpette, passatele nell’uovo [11] e poi nel pangrattato [12].
Trasferite tutte le polpette su una teglia ricoperta da carta forno [13], condite con 2 cucchiai di olio [14] e cuocete in forno già caldo a 180°C per 15 minuti o fino a doratura. Trascorso il tempo di cottura, sfornate le polpette di patate al forno [15] e servitele calde!