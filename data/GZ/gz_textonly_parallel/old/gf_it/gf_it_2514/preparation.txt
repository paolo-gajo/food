Per realizzare le cotolette di pesce con salsa allo yogurt per prima cosa bollite le patate [1] per circa 30 minuti o fino a quando non saranno morbide (il tempo di cottura può variare in base alla loro dimensione). Intanto preparate la salsa: tritate il finocchietto con il coltello [2], in una ciotolina versate lo yogurt e l’olio di oliva [3].
Salate [4], pepate, aromatizzate con la scorza di lime [5] e con il finocchietto tritato [6].
Mescolate [7] per amalgamare e conservate in frigorifero fino al momento di servire. Tagliate a tranci il filetto di merluzzo già pulito [8] e poi sgusciate i gamberi [9] seguendo la nostra scheda: come pulire i gamberi. Una volta puliti, otterrete circa 150 g di gamberi.
Una volta che le patate saranno cotte, lasciatele intiepidire, quindi pelatele. Ora ponete nel mixer il merluzzo, i gamberi [10], gli spinaci freschi ben lavati e asciugati, unite anche le patate [11] e il pangrattato [12], salate e pepate.
Per ultimo aggiungete anche l’uovo [13] e frullate tutti gli ingredienti fino a ottenere un composto compatto e omogeneo [14]. Ora potete dare forma alle vostre cotolette: inumiditevi le mani con poca acqua [15] per lavorare meglio l’impasto.
Prendete una porzione di impasto, conferiteli una forma tonda e schiacciatela leggermente [16] per ottenere una cotoletta, man mano che le formate, adagiatele su un vassoio [17]. Una volta pronte, ponetele a rassodare in freezer per 10 minuti. Terminate con la cottura delle cotolette: scaldate 4 cucchiai di olio in una casseruola, prendere le cotolette rassodate e cuocetele per 3 minuti da un lato e 2 minuti dall’altro [18].
Quando avranno un bel colore dorato [19] scolatele e trasferitele su un vassoio rivestito con carta assorbente [20]. Servite le cotolette di pesce ancora calde accompagnate con la salsa allo yogurt [21].