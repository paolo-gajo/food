Non sentitevi soli: il risveglio è un momento complicato per tutti! Uscire dal tepore del piumone, dove è dolce crogiolarsi al ricordo ancora vivido dei sogni appena conclusi, infilarsi la vestaglia e affrontare il freddo del pavimento e la luce del mattino, troppo forte per i nostri occhi ancora assonnati… abbiamo tutti bisogno di una buona, buonissima motivazione per alzarci dal letto e il plumcake al cioccolato ve ne regalerà in abbondanza! L'aroma di cioccolato di questo morbido plumcake, la sofficità del suo impasto, la genuinità dei suoi semplici ingredienti fanno di questo dolce il comfort food perfetto per la colazione di grandi e piccoli! Una golosa alternativa al classico plumcake allo yogurt da gustare con una tazza di caffè bollente per affrontare la giornata con il sorriso e la giusta dose di energia. Ma sappiamo cosa state pensando: “è sempre l’ora delle coccole, mica solo al mattino”. E allora fate come noi, correte a montare la panna fresca per guarnire i piattini e gustatevi il nostro buonissimo plumcake al cioccolato a merenda, all’ora del tè, davanti a un film o al momento del dessert. Il suo effetto buonumore è garantito a tutte le ore!