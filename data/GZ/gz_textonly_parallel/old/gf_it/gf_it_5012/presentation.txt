La focaccia di grano arso ripiena di olive e pomodori secchi è uno stuzzicante lievitato realizzato con un'antica farina e insaporito da una ricca farcitura. L’aggiunta del caciocavallo, che si fonde deliziosamente durante la cottura, rende il ripieno di questa focaccia filante e ancora più invitante! Ma la particolarità di questa ricetta è la farina utilizzata per l’impasto, quella di grano arso: una farina dall’intenso aroma di affumicato e dal colore scuro, che un tempo i contadini pugliesi ottenevano macinando i chicchi di grano rimasti a terra dopo la mietitura e la bruciatura delle stoppie. Noi di Giallozafferano ci siamo innamorati del suo sapore unico, e l’abbiamo utilizzata per preparare le orecchiette di grano arso con coregoni e asparagi, la focaccia ai pomodorini e quella con acciughe e patate! In effetti oggi, grazie a una rinnovata sensibilità nei confronti di ingredienti perduti, è in corso una riscoperta di questa farina antica, divenuta oggetto di desiderio da parte degli estimatori dei sapori dimenticati. Anche se può sembrare solo una moda, non si può non apprezzare il valore di questa ritorno consapevole a tecniche povere che fanno parte del nostro patrimonio culturale. Preparate la focaccia di grano arso ripiena di olive e pomodori secchi per i vostri nonni: chissà che, assaggiandola, non riconoscano un sapore di altri tempi che avevano quasi dimenticato.