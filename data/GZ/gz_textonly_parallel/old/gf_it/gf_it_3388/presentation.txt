Le patate di nonna Franca sono un contorno sfizioso che arriva dalla Toscana, in particolare da Firenze. Questa gustosa variante, infatti, è la ricetta della nonna di uno dei ragazzi della redazione. Accantonate per un attimo le patate al forno, lesse, arrosto e provate a scavarle! In questo modo le trasformerete in uno scrigno, che racchiuderà un ripieno irresistibile. Rispettando la ricetta di nonna Franca, le patate contengono un classico ragù insaporito da un trito di erbe aromatiche, la scorza del limone e il peperoncino verde. Una volta riempite, non vi resta che cuocerle... in piedi in una pentola. Non preoccupatevi, con questo tipo di cottura il guscio rimarrà morbido e non si spappolerà, mantenendo intatto il suo prezioso ripieno. Questa è la ricetta di nonna Franca, ma nulla vi vieta di farla diventare vostra, quindi sbizzarritevi e preparate le vostre patate con il condimento che più vi piace: un ragù di verdure, di pesce... Intanto però preparate e assaggiate le patate di nonna Franca, una volta portate in tavola non ne rimarrà neanche una!