Per realizzare i tacos con mango, papaya e Nutella® per prima cosa occupatevi della frutta: pelate il mango [1], tagliatelo a fette ed eliminate l’osso centrale. Riducete a piccoli dadini la polpa [2]. Ora pelate anche la papaya [3].
Dividetela a metà, estraete i semi interni e riducete anch’essa a cubetti [4]. Tenete da parte la frutta, prendete le tortillas e ricavate 6 dischetti con un coppapasta del diametro di 10 cm di diametro [5]. Ora occupatevi dello sciroppo: in un pentolino versate l’acqua e lo zucchero [6].
Scaldate a fuoco moderato e, quando lo zucchero si sarà sciolto, aggiungere il mango [7] e la papaya [8]. Caramellate la frutta per 3-4 minuti senza far asciugare del tutto lo sciroppo [9], quindi spegnete il fuoco e insaporite con il pepe bianco.
Ora, in un altro pentolino, versate 10 g di acqua e 10 g di zucchero [10], scaldate a fuoco moderato finché lo zuccherò non si sarà sciolto [11]. A questo punto spennellate un lato delle tortillas con lo sciroppo appena preparato [12].
Man mano che spennellate le tortillas, posizionatele su uno stampo da muffin rovesciato, ripiegandole a metà e inserendole nello spazio tra uno stampino e l’altro. La parte spennellata con lo sciroppo di zucchero deve stare all’interno [13]. Cuocete le tortillas in forno ventilato preriscaldato a 200° per 8 minuti. A cottura ultimata sfornatele e lasciatele raffreddare [14]. Ora farcite le tortillas: con un cucchiaio riempitele con la frutta tropicale caramellata [15].
Poi trasferite Nutella® in un sac-à-poche con bocchetta liscia larga 9 mm e spremete dei ciuffetti di crema sopra la frutta [16]. Profumate con foglioline di menta [17] e servite subito i tacos con mango, papaya e Nutella® [18].