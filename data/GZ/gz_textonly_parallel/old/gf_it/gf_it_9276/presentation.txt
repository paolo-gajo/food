Stanchi dei soliti stuzzichini da sgranocchiare durante l'aperitivo? Allora è il momento di cambiare, con i triangolini di pasta phillo al salmone e crema di burrata! Questo è uno di quegli antipasti pieni di passione e sentimento che vi farà scordare le semplici patatine o le olive d’ordinanza mentre sorseggiate un calice di vino bianco. Questi triangolini infatti hanno tutte le premesse per conquistarvi al primo morso: fagottini croccanti e dorati con un delicato ripieno di feta, che dona sapidità, unita alle immancabili olive nere, hanno un gusto e una freschezza travolgenti, che fanno venire subito voglia di trovarsi negli assolati lidi della Grecia! Noi per rendere insuperabile il ripieno abbiamo aggiunto il sapore deciso del salmone affumicato e abbiamo accompagnato il tutto con una spumosa crema di burrata. Un finger food irresistibile, andrà a ruba appena lo porterete in tavola… scommettiamo?!