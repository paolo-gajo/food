Per preparare il rotolo ai lamponi e cocco iniziate a sbattere con una frusta elettrica i 4 tuorli con lo zucchero [1], fino ad ottenere un composto chiaro e spumoso, aggiungete poi il burro fuso [2] e la farina setacciata [3]. Incorporate anche la noce di cocco grattugiata e mescolate per amalgamare gli ingredienti.
Montate gli albumi a neve ferma con un pizzico di sale e incorporateli al composto [4], mescolando dal basso verso l'alto delicatamente in modo da non farli smontare. Imburrate una teglia di 25 x 35 cm e rivestitela di carta da forno, imburrate poi anche il foglio di carta da forno [5]; stendetevi il composto delicatamente e cercate di livellarlo con una spatola senza però lavorarlo troppo per evitare di smontare gli albumi [6]. Cuocetelo in forno caldo a 220 °C per circa 8 minuti.
Sfornatelo e rovesciatelo su un foglio di pellicola trasparente che avrete steso sul piano da lavoro inumidito [7], di modo che la parte attaccata alla carta da forno rimanga verso l’alto. Staccate delicatamente la carta da forno e iniziate ad arrotolare la pasta con la pellicola, con delicatezza, facendo attenzione a non romperla. Chiudete bene la pellicola [8] e lasciate raffreddare il rotolo a temperatura ambiente. Quando la pasta del rotolo si sarà raffreddata, srotolatela sempre con delicatezza [9]
e farcitela con la marmellata di lamponi [10], disponetevi i lamponi freschi in modo uniforme [11] e avvolgete di nuovo il rotolo con attenzione [12]. Ponete in frigorifero il rotolo ai lamponi e cocco per circa un'ora ed estraetelo 10 minuti prima di gustarlo!