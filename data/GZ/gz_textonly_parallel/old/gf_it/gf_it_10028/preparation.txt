Per preparare le zeppole al cacao al forno iniziate dalla pasta choux. In un pentolino versate l'acqua [1], il burro a pezzi [2], lo zucchero [3], 
la scorza d'arancia [4] e un pizzico di sale [5]. Scaldate il tutto a fiamma bassa fino a raggiungere appena il bollore. Nel frattempo in una ciotola setacciate la farina 00 [6] 
e il cacao [7] e mescolate le polveri. Appena il composto di acqua e burro sfiorerà il bollore iniziate ad aggiungere le polveri poco per volta mescolando con una frusta (8-9). 
Non appena saranno completamente assorbite mescolate con un cucchiaio di legno e continuate a cuocere il composto fino a che non si staccherà dalle pareti del pentolino [10]. Trasferite il composto ottenuto nella ciotola di una planetaria, dotata di foglia [11]. Azionatela a velocità media e lasciatelo intiepidire. Unite poi il tuorlo [12] 
e quando sarà completamente assorbito continuate ad aggiungere le uova lentamente [13]. Lavorate fino ad ottenere un impasto liscio e privo di grumi [14], quindi trasferitelo all'interno di un sac-à-poche dotato di bocchetta a stella da 1,2 cm [15].
Foderate una leccarda con un foglio di carta forno; per bloccarlo potete posizionare due o tre ciuffetti d'impasto tra la carta forno e la teglia. Poi create le zeppole, per ciascuna dovrete fare due giri, uno sopra all'altro in modo da creare un cerchio del diametro di circa 10 cm (16-17). Cuocete in forno statico preriscaldato a 200° per circa 30 minuti, poi passate alla modalità ventilata e cuocete per altri 15 minuti. Trascorso questo tempo spegnete il forno e lasciate le zeppole all'interno per 10-15 minuti. Ricordiamo che ogni forno è a se', per cui potete ridurre leggermente i tempi necessario. A questo punto sfornate le zeppole al cacao [18]
e lasciatele raffreddare completamente su una gratella [19]. A questo punto potrete occuparvi della farcia. In una ciotola versate la panna e aggiungete i semi del baccello di vaniglia [20]. Iniziate a montare con le fruste elettriche, aggiungendo lo zucchero poco alla volta [21]
fino a che la panna non risulterà montata [22]. Trasferitela all'interno di un sac-à-poche con bocchetta stellata [23]. A questo punto riprendete le zeppole e tagliatele a metà [24]. 
Farcite con la panna la parte inferiore delle zeppole [25], ricoprite con quella superiore [26] e ultimate ancora sistemando un ciuffo abbondante di panna al centro [27]. 
Guarnite con una ciliegina sotto spirito [28], spolverizzate con lo zucchero a velo [29] e servite le vostre zeppole al cacao al forno [30]. 