Per preparare le crepe ricotta e spinaci cominciate dalla preparazione delle crespelle. Fondete il burro a fuoco molto basso in un pentolino e poi fatelo intiepidire; intanto in una ciotola rompete le uova e stemperatele con il latte [1]. Prendete la farina e versate in una ciotola la quantità necessaria [2], quindi con un colino setacciatela direttamente nel recipiente con uova e latte [3]
e man a mano amalgamate con la frusta con delicatezza [4] per non formare grumi. Unite anche il burro fuso lasciato intipiepidire [5], mescolate anche questo e poi coprite con pellicola trasparente lasciando riposare l’impasto in frigorifero per una mezzora [6].
Scaldate e ungete lievemente una padella per crepe di circa 28 cm di diametro o una padella antiaderente dal fondo spesso: ungete con pochissimo burro e passate con carta da cucina tutta la superficie (questa operazione sarà da ripetere almeno un'altra volta dopo aver cotto le prime due crepe). Versate un mestolo di composto alla volta [7] e distribuite il composto su tutta la superficie usando l'apposito attrezzo altrimenti vi basterà roteare la padella e far scorrere la crema, così da ottenere un disco che ricopre interamente la superficie. Non appena i bordi iniziano a sollevarsi potrete aiutarvi con una spatola per staccarla [8] e girare delicatamente la crespella dall’altra parte, così da cuocerla uniformemente [9]. Ci vorrà circa 1 minuto e mezzo da un lato e 30 secondi dall’altro, per un totale di un paio di minuti.
Continuate così fino a cuocere tutte e 4 le crepe e man mano disponetele su un piatto [10], copritele con pellicola non appena saranno raffreddate, così non si asciugheranno. Dopodiché occupatevi della besciamella. Sciogliete 50 g di burro in un pentolino capiente a fuoco bassissimo, poi formate il roux versando la farina farina a pioggia [11]. Mescolate di continuo con una frusta in modo da ottenere un composto dorato. Dopodichè stemperate con il latte caldo [12] e aggiustate di sale e noce moscata.
Continuate a mescolare per qualche minuto a fuoco moderato fin quando la vostra besciamella non sarà diventata ben densa [13]. A fine cottura trasferite la salsa in un recipiente, coprite con pellicola a contatto e lasciate raffreddare. Occupatevi infine degli spinaci. Dopo aver eliminato le radici e averli sciacquati accuratamente, scottateli in una padella dove avrete lasciato riscaldare 50 grammi di olio extravergine e uno spicchio d’aglio sbucciato ma intero (così potrete rimuoverlo più facilmente) [14]. Aggiungete un pizzico di sale e pepe, coprite con il coperchio e cuocete a fiamma viva per 7-8 minuti, fin quando gli spinaci non saranno ammorbiditi [15].
Intanto versate la ricotta in un recipiente, aggiungete 20 grammi di olio extravergine [16] e aggiustate di sale e di pepe, poi lavorate velocemente con una forchetta per amalgamare il tutto. Unite gli spinaci (senza l'aglio) scolati strizzati e intiepiditi [17], unite anche il formaggio grattugiato [18] e amalgamate il tutto.
Ora potete comporre le vostre crepe ricotta e spinaci: prendete un piatto, posizionate una crepe e versate un pò do ripieno di ricotta e spinaci al centro[19], per poi distribuirla accuratamente su tutta la superficie [20]. Sollevate una parte della crepe e ripiegate su di sé in modo da ottenere una mezzaluna [21].
E poi piegate a metà anche la mezzaluna per ottenere così un ventaglietto [22]. Mano a mano che le farcite, sistemate le crepe ricotta e spinaci ripiegate in una pirofila leggermente unta [23]. Cospargete le crepe con besciamella e formaggio grattugiato [24];
gratinate in forno per 6 minuti a 240° [25] o fin quando in superficie non saranno leggermente abbrustoline e avranno formato una deliziosa crosticina. Una volta pronte lasciate intiepidire un attimo [26] e servite le crepe ricotta e spinaci ancora calde [27].