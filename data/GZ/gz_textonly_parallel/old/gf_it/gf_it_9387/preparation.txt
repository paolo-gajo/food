Per preparare le cocotte di quinoa cominciate tagliando la mozzarella a cubetti [1], sistematela in un colino posto all’interno di una ciotola e lasciate così per circa 30 minuti [2]: in questo modo il siero in eccesso colerà sul fondo [3].
Intanto mettete sul fuoco una pentola con dell’acqua e portate ad ebollizione. Sistemate la quinoa in un colino a maglie strette e sciacquate [4]. A questo punto l’acqua nella pentola dovrebbe essere a temperatura, perciò versate la quinoa e lasciate cuocere per circa 15 minuti (o quanto riportato sulla confezione) [5]. Dopodiché scolate e lasciate raffreddare per un quarto d’ora [6].
Avete il tempo necessario per schiacciare i pomodori pelati in una ciotola [7], salate e aggiungere le foglioline di basilico spezzettandole a mano [8]. Versate la quinoa in un recipiente più grande [9],
aggiungete il condimento di pomodoro [10] e poi i cubetti di mozzarella avendo cura di conservarne una parte perché servirà poi [11]. Condite con il Parmigiano grattugiato [12]
e l’olio extravergine d’oliva [13] e per finire mescolate accuratamente per amalgamare tutti gli ingredienti [14]. Con il composto ottenuto andate a riempire 6 cocotte da 8,5 cm di diametro e 5 cm di altezza, non c’è bisogno di imburrarle prima [15].
Livellate la superficie e cospargetela con gli ultimi cubetti di mozzarella [16] e poi disponete tutte le cocotte su una leccarda. Cuocete in forno preriscaldato, in modalità statica, a 200° per 15 minuti; poi continuate la cottura per 5 minuti in modalità grill a 240° (se il vostro forno cuoce in modalità ventilata, potete lasciar cuocere alla stessa temperatura facendo attenzione che non bruci, valutate poi se far grillare il tutto) [17]. Ecco pronte le vostre irresistibili cocotte di quinoa, buon appetito [18]!