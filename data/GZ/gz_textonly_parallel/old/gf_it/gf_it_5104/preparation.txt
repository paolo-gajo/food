Per realizzare i bocconcini di pane alle carote per prima cosa spuntate [1] le carote e poi pelatele [2]. A questo punto grattugiatele con una grattugia usando i fori più stretti, raccogliete il trito in una ciotola [3] e tenetelo da parte.
Sciogliete il lievito nell’acqua a temperatura ambiente [4], poi unite le farine in una ciotola capiente [5], quindi versate qui l’acqua [6] e mescolate con la forchetta per farla assorbire.
Aggiungete poi i 150 g di carote grattugiate [7], il sale [8] e l’olio di oliva [9].
Impastate con le mani direttamente nella ciotola in modo da raccogliere bene tutti gli ingredienti [10], poi trasferite il composto su una spianatoia [11] e proseguite a impastare [12] finché non otterrete un panetto omogeneo.
Formate una palla [13], ungete con l’olio una ciotola di vetro ampia [14], adagiate qui il panetto, coprite con la pellicola per alimenti [15] e lasciate lievitare per 40 minuti in un luogo tiepido al riparo dalle correnti d’aria.
Trascorso questo tempo, riprendete il vostro panetto, infarinate la spianatoia [16], adagiate qui il panetto [17] e stendetelo con un mattarello a uno spessore di 3-4 cm [18].
Con un tarocco tagliate delle strisce di impasto in senso verticale [19] e poi orizzontale [20] per ricavare tanti pezzetti di forme diverse. Adagiate i bocconcini ottenuti su una teglia rivestita con carta forno [21].
Guarnite con il trito di carote rimasto [22] e cuocete in forno statico preriscaldato a 180° per 25 minuti nel ripiano medio basso del forno. A cottura ultimata sfornate la teglia [23] e lasciate intiepidire. I vostri bocconcini di pane alle carote sono pronti per essere gustati [24]!