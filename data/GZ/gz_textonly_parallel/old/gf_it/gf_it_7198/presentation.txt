Siamo abituati a gustare le frittelle di castagne per merenda, magari con una spolverata di zucchero a velo, ma questa volta ve le proponiamo come antipasto con la ricetta delle frittelle di castagne sfiziose! La nota dolce dell’impasto realizzato con farina di castagne bilancia quella salata degli straccetti di bresaola croccanti che vengono saltati in padella per accentuarne la sapidità. Ma a rendere armonico il tutto ci pensa la ricotta che si frappone fra questi due elementi sotto forma di morbida crema, con in più il fresco profumo della scorza di limone! Le frittelle di castagne sfiziose sono perfette per le feste o per stupire i vostri ospiti, un’idea originale che gioca con i sapori tradizionali della nostra cucina.