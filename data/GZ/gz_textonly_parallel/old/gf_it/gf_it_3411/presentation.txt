Spesso ci siamo trovati a dire che non è poi così semplice rendere speciale una ricetta classica che di per se' è già intramontabile. A volte bastano piccole accortezze per rendere ancora più stuzzicante una ricetta che conosciamo bene, provando accostamenti particolari, sperimentando come abbiamo fatto per la tartare di fassona con crema inglese salata. Un originalissimo antipasto molto fresco e sfizioso. Grazie alla crema inglese in versione salata, una rivisitazione del grande classico dolce, potrete rendere davvero speciale la vostra tartare. In questa ricetta abbiamo scelto di utilizzare della carne bovina di razza piemontese, il cui manto è bianco e le carni particolarmente sode e muscolose. Vi abbiamo incuriositi? Provate la ricetta della tartare di fassona con crema inglese salata, potrete sfoderare così il vostro asso nella manica per stupire i vostri ospiti amanti di piatti a base di carne cruda!