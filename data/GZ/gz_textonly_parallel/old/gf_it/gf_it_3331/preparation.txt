Per preparare il timballo di salmone e zucchine iniziate scaldando un tegame con abbondante acqua. Portate a ebollizione e mettete a cuocere le patate di eguale dimensione per circa 30-40 minuti [1]. Il tempo può variare a seconda della grandezza delle patate usate: fate la prova con i rebbi di una forchetta per verificarne la cottura (potete in alternativa cuocere con una pentola a pressione per dimezzare i tempi di cottura). Mentre le patate cuociono dedicatevi alle zucchine: lavatele e asciugatele, quindi spuntatele [2]. Affettatele a fettine di circa 2-3 mm di spessore aiutandovi con una mandolina [3].
Riponetele in un recipiente basso e ampio leggermente sovrapposte e irroratele con 20 g di olio [4], così manterranno un colore vivace anche in cottura. Intanto scaldate una griglia e quando sarà ben calda cuocete le zucchine 1-2 minuti. A metà cottura aiutandovi con delle pinze da cucina giratele per cuocerle anche sull’altro lato ancora 1-2 minuti [5]. Una volta pronte riponetele di nuovo nello stesso recipiente e tenetele da parte. Prendete ora il salmone: togliete le lische con una pinza da cucina [6] e se il vostro trancio di salmone presenta la pelle, eliminatela tagliandola via con un coltello dalla lama affilata, cercando di non portar via la polpa.
Tagliatelo a striscioline, quindi a cubetti di circa 1 cm di lato [7]. Tenete anche il salmone da parte. A questo punto le patate saranno cotte: schiacciatele con uno schiaccia patate in una ciotola capiente (non sarà necessario privarle della buccia se usate uno schiacciapatate) [8]. Aggiustate di pepe [9].
Insaporite con il sale affumicato [10] e con delle foglioline di timo precedentemente lavate e asciugate [11]. Poi aggiungete anche il salmone [12].
Versate 20 g di olio [13] e mescolate delicatamente gli ingredienti per non ridurre in poltiglia il pesce: potete usare le mani [14] o se preferite una spatola. A questo punto prendete 4 stampini da 180 ml l’uno e spennellate le pareti con circa 5 g di olio [15].
Foderate gli stampini disponendo a raggera, partendo dal centro dello stampo, le zucchine grigliate [16]: una parte della zucchina uscirà dal bordo e vi servirà per chiudere in seguito i vostri timballi. Dovrete coprire con le zucchine tutte le pareti dello stampino. Salate nel centro [17] e versate il composto di patate e salmone [18].
Poi portate le zucchine una alla volta verso il centro in modo da rivestire completamente il cuore di patate e salmone [19]. Aggiustate con un pizzico di sale [20] e spennellate la superficie degli stampini con circa 5 g di olio [21].
Disponete quindi gli stampini su una leccarda e infornate in forno statico preriscaldato a 180°C per 15 minuti (se utilizzate il forno ventilato saranno sufficienti 160°C per 6 minuti circa) [22]. Una volta pronti estraeteli dal forno e lasciate riposare alcuni minuti affinché si compattino. Quindi sformateli direttamente sul piatto in cui li servirete [23] e gustate il vostro timballo di salmone e zucchine [24]!