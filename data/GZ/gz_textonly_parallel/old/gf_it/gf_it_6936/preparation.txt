Per preparare le barchette di patate con cheddar e pancetta, lavate bene le patate sotto l'acqua corrente [1], asciugatele quindi bucherellate la pelle con i rebbi di una forchetta [2] o con uno stuzzicadenti. Ponete le patate su una leccarda, ricoperta con carta da forno [3] e infornatele in forno già caldo a 200° per circa un’ora.
Intanto che le patate cuociono, riducete la pancetta e il cheddar a piccoli pezzetti (4-5) e fate sciogliere il burro in un pentolino [6].
Quando le patate saranno cotte e tenere, estraetele dal forno e tagliatele a metà, facendo attenzione a non rompere la buccia [7]. Con un cucchiaino, estraete la polpa dal centro delle patate [8], lasciando un bordo di circa ½ cm. Ponete le barchette di patate sulla leccarda e spennellate l’interno con il burro fuso [9]; passatele di nuovo in forno per 15 minuti, fino a quando saranno ben abbrustolite.
Fate saltare la pancetta su di una piastra calda (o padella antiaderente) fino a renderla croccante [10]. Quando le patate saranno ben dorate, estraetele dal forno, poi salatele, pepatele [11] e conditele con i pezzi di cheddar [12] e
la pancetta croccante [13] e infornatele di nuovo fino a che il formaggio si sarà sciolto [14]. Servite le barchette di patate con cheddar e pancetta subito dopo averle sfornate, cospargendole a piacere con prezzemolo tritato [15] o erba cipollina tritata!