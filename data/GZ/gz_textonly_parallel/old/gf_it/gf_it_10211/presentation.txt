Aromi e profumi mediorientali avvolgono la ricetta della pita con agnello, un piatto unico sostanzioso e ghiotto che si ispira a uno street food dai sapori antichi e intramontabili. La pita, il morbido pane greco solitamente accompagnato dal gyros, è qui farcita con straccetti di carne d’agnello, verdure e una fresca salsa allo yogurt. Il segreto di questo piatto è la lunga e paziente cottura del cosciotto nel forno, dopo una marinatura con le spezie. L’attesa è ripagata da una carne tenerissima e dal gusto intenso, da assaporare a ogni morso.