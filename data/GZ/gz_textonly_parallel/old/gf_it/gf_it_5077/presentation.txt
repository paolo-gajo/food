Ogni volta che si portano in tavola i grissini il risultato è che vanno letteralmente a ruba! I grissini sono filoncini di pasta di pane croccanti e allungati, le cui origini si dice risalgano addirittura al 1600. In questa ricetta vi proponiamo questo tipico pane torinese realizzato in una maniera molto particolare, ovvero arrotolando la pasta di ogni filoncino per realizzare dei gustosi grissini ritorti. Alla loro tradizionale e indiscussa bontà abbiamo deciso di aggiungere anche una sfiziosa crema di pomodorini, che andrà ad insaporire i grissini conferendo loro un gusto più deciso e saporito. Mettetevi all'opera e fatevi conquistare da questo snack croccante e appetitoso, particolarmente adatto per un antipasto!