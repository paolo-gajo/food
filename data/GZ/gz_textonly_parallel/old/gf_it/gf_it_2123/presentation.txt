Ci sono ricette che non hanno confini, piatti poveri e rustici che erano consumati dai contadini e dai pastori di un tempo nelle aree montane del Nord Italia, uno fra tutti la polenta concia. Si tratta di un modo di cuocere la polenta con burro e formaggio, diversamente arricchita a seconda della regione: Bitto in Valtellina e Val Brembana, Fontina in Valle d’Aosta, Montasio in Friuli e Asiago in Veneto, per fare alcuni esempi. E sono proprio i formaggi a determinarne l'identità geografica che si alimenta di quel senso di appartenenza e territorialità che contraddistingue la storia culinaria del Bel Paese. La polenta concia per noi oggi è una pietanza della tradizione corposa e nutriente, nata come risposta alla fame dei tempi più duri, quando l’arte di arrangiarsi dava vita a preparazioni dalla bontà intramontabile che si tramandano da sempre... con il passare degli anni, poi, e il graduale miglioramento del tenore di vita, ogni famiglia ha arricchito tali ricette creando piatti sempre più gustosi, come per esempio la polenta con salsiccia e formaggio o dei succulenti medaglioni!