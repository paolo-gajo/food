Per realizzare i soufflé alla zucca e paprika con crema di burrata, iniziate dalla pulizia della zucca: tagliatela a fette piuttosto spesse [1], quindi eliminate i semini e i filamenti interni [2] e disponetela sulla leccarda da forno, insieme a qualche rametto di rosmarino. Impostate la funzione di cottura solo vapore [3]
e cuocete la zucca per 30 minuti [4]. Quando la zucca sarà cotta [5], estraete dal forno e ricavate la polpa, staccandola dalla buccia [6].
Quindi passatela in uno schiaccia patate e tenete da parte in caldo [7]. In un pentolino versate il burro [8] e fatelo sciogliere a fuoco molto basso facendo attenzione a non farlo bruciare. Una volta sciolto, versate la farina a pioggia [9] e utilizzando una frusta mescolate fino a farla incorporare perfettamente: dovrete creare un composto simile al roux.
Aggiungete il latte tiepido a filo [10] e continuando a mescolare cuocendo fuoco molto basso, fate addensare il tutto. Infine unite la paprika [11] e continuate a mescolare fino a che questa non sarà completamente sciolta [12].
Poi versate i tuorli [13], quando saranno incorporati, versate anche il Grana Padano DOP grattugiato [14] e amalgamate; per ultima aggiungete la zucca al composto [15]. Mescolate sempre accuratamente, quindi spegnete il fuoco e tenete da parte per far intiepidire.
In una ciotolina, montate gli albumi a neve con uno sbattitore elettrico [16] e incorporateli delicatamente al composto oramai tiepido [17]; realizzate dei movimenti dal basso verso l'alto per amalgamare gli albumi montati a neve in modo da non smontarli [18].
Prendete le cocotte della capienza di 250 ml e imburratele aiutandovi con un pennellino da cucina [19], quindi cospargete con il Grana Padano DOP grattugiato [20]; eliminate l'eccesso di Grana Padano DOP per lasciare soltanto quello che avrà aderito ai bordi e al fondo delle cocotte [21].
Versate il composto in ciascuna cocotte [22] fino al bordo, poi con una spatola rifinite la superficie [23] per togliere l'eccesso e ripulite i bordi con della carta da cucina o un panno. Con un coltello molto sottile (o anche un ago lungo) ripassate il bordo di ciascuna cocottina [24]. Queste operazioni serviranno a far crescere bene e in altezza i vostro soufflè alla zucca.
Infornate i soufflè nel ripiano basso forno a vapore in modalità umidità bassa a 170° (25-26): saranno pronti in 30 minuti. Mentre i soufflè di zucca e paprika cuociono in forno, preparate la crema di burrata: in un mixer ponete la burrata ridotta a bocconcini [27]
aggiungete anche 2-3 cucchiai della sua acqua [28] e frullate il tutto fino ad ottenere una crema omogenea; se dovesse risultare troppo densa sarà sufficiente aggiungere ancora 1 cucchiaio di acqua e frullare per qualche secondo. Quindi sformate i soufflé di zucca e paprika [29] e serviteli accompagnati con la crema di burrata [30].