I più tradizionalisti non faranno mancare sulla tavola di Pasqua la classica torta Pasqualina, con i suoi sottilissimi strati di sfoglia e la simbologia legata alla presenza delle uova al suo interno. Ma se la ricetta originale vi sembra troppo impegnativa, ecco un’alternativa semplice e veloce che anche i cuochi alle prime armi potranno realizzare: mini pasqualine! Il ripieno a base di bietole e ricotta rimane fedele al gusto tradizionale, a differenza della versione con i piselli che vi avevamo proposto in passato, mentre ciò che cambia è l’involucro esterno di pasta sfoglia e il formato monoporzione, perfetto per la consueta scampagnata del lunedì dell’Angelo. E l’uovo, penserete voi? Certo non potevamo tralasciare il simbolo pasquale per eccellenza, quindi non temete… dovrete solo attendere il primo morso per gustarlo in tutta la sua morbida bontà! Se state cercando un antipasto per il pranzo di Pasqua in alternativa alla colomba salata o una torta salata per la gita di Pasquetta, le mini pasqualine saranno in ogni caso la ricetta perfetta!