Per preparare la vostra piadina iniziate mescolando in una ciotola il mix senza glutine, il sale [1] e il bicarbonato [2]. Fate con un cucchiaio una piccola conca al centro e inserite tutta l’acqua [3].
Versate anche l’olio [4] e mescolate tutto inizialmente con il cucchiaio [5], in modo da far assorbire i liquidi [6].
Trasferite il composto sul banco e continuate ad impastarlo con le mani [7] per qualche minuto finché non risulterà liscio ed omogeneo [8]. Lasciate riposare l’impasto in frigorifero per 20 minuti avvolto dalla pellicola [9].
Passato il tempo necessario prendete l’impasto dal frigorifero e posizionatevi su una spianatoia leggermente infarinata. Tagliate con un tarocco l’impasto in 4 parti [10] e stendete una parte con un mattarello allo spessore di 2 mm [11]. Coppate ora il vostro impasto con un coppapasta da 20 cm di diametro [12] per ricavare un disco.
La piadina è pronta per la cottura [13]. Mettete sul fuoco medio una padella antiaderente e lasciatela scaldare per qualche minuto. Ora adagiate la vostra piadina sulla padella e cuocetela continuando a farla ruotare con la mano in modo [14] che non si formino delle bolle. Quando sarà cotta da un lato (ci vorrà qualche minuto) potete girarla e fare lo stesso procedimento [15]. 
Una volta cotta, trasferite la piadina su un piatto [17]. Continuate così con il resto dei pezzi di impasto. Impastate anche i ritagli avanzati per ottenere altre due piade. Una volta cotte tutte le piadine senza glutine [18] potrete farcirle a vostro piacimento!