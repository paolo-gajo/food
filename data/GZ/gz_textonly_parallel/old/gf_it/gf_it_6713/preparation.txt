Per realizzare le barchette croccanti con mousse di tonno iniziate a fondere gli 80 g di burro che vi serviranno per spennellare la pasta fillo. Quindi prendete 150 g di pasta fillo (ovvero 8 fogli) e sovrapponeteli, quindi ritagliate 8 quadratini della misura di circa 9x9 cm (1-2). Gli 8 quadratini serviranno per formare la barchetta per ciascno stampino. Prendete degli stampini a barchetta con il bordo ondulato della misura di circa 10x6 cm, imburrate il fondo e i bordi [3].
Adagiate un quadretto di pasta fillo e fatelo aderire bene allo stampo [4] spennellate la superficie con il burro fuso [5] e proseguite sovrapponendo i restanti 7 quadrati di pasta ritagliati [6] avendo cura di spennellare sempre la pasta con il burro tra un foglio e l'altro. Proseguite allo stesso modo con tutti gli stampini.
Una volta terminati tutti gli stampini, pressate la superficie aiutandovi con uno stampo, così da far aderire bene gli strati tra di loro [7]. Ritagliate dei rettangoli di carta da forno e adagiateli sugli stampini, quindi versate al centro le sfere di ceramica [8] (oppure dei fagioli secchi) e procedete con la cottura alla cieca: ponete le barchette su una leccarda [9] e cuocete le barchette in forno statico preriscaldato a 200° per 20 minuti.
Nell’attesa preparate la mousse: in un mixer versate il tonno sgocciolato dell'olio di conservazione [10], la ricotta [11], la panna fresca liquida [12].
Aromatizzate con la scorza grattugiata del limone prelevando solo la parte colorata esterna [13] e con foglioline di maggiorana [14], avendo cura di tenerne da parte qualcuna per la decorazione finale. Frullate tutto fino ad ottenere un composto omogeneo [15].
Trasferite la mousse in una sac-à-poche con bocchetta stellata [16] e ponetela in frigorifero. Nel frattempo le barchette saranno pronte: sfornatele [17], eliminate le sfere e la carta da forno [18] facendo attenzione a non scottarvi e lasciatele raffreddare.
Una volta che le barchette saranno fredde, estraetele dagli stampini [19], farcitele con la mousse di tonno [20] e servite le barchette croccanti con mousse di tonno aromatizzando con foglioline di maggiorana fresca [21].