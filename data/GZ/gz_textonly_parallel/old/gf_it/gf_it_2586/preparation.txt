Per preparare gli gnocchi di zucca alla romana, per prima cosa tagliate la zucca, eliminate i semi e la buccia [1] e posizionatela su di una leccarda avvolta nella carta stagnola [2]. Fate cuocere a 200 gradi per 40 minuti. Una volta pronta, lasciatela raffreddare e poi passatela con il passaverdure [3] per ottenere una purea che terrete da parte.
Passate all'impasto degli gnocchi alla romana: mettete il latte in un pentolino [4] con 40 grammi di burro degli 80 gr totali [5] e accendete un fuoco moderato. Salate e aggiungete la noce moscata, poi quando il latte arrivera’ ai primi bollori, versate il semolino a pioggia, mescolando energicatamente con l’ausilio di una frusta, per evitare che si formino grumi [6]. Abbassate il fuoco per evitare che si bruci il fondo del composto. Cuocete il tutto sempre girando con una frusta per 3-4 minuti, facendo attenzione ad amalgamare il tutto, fino a quando si formerà un composto omogeneo e il semolino si sarà addensato.
A questo punto, togliete il pentolino dal fuoco e aggiungete i tuorli d’uovo [7] e 80 gr di parmigiano reggiano [8] e, sempre con una frusta, incorporate il tutto. Infine unite la purea di zucca [9] e amalgamate il tutto.
Trasferite il composto in un vassoio dai bordi bassi, leggermente bagnato, e con l’aiuto di una spatola [10] spalmate il composto fino ad uno strato 1 cm. Aspettate circa 5 minuti, il tempo che il composto degli gnocchi si raffreddi, e con l’aiuto di uno coppapasta da 5 cm ritagliate gli gnocchi di zucca [11]. Imburrate una pirofila [12] e
sistemate gli gnocchi di zucca alla romana in fila, sovrapponendoli leggermente uno sull'altro [13]. Fondete il burro rimanente e irrorate gli gnocchi [14], infine cospargeteli con il parmigiano rimasto e infornateli nel forno preriscaldato a 200° per circa 20-25 minuti, finchè si formerà una bella crosticina dorata [15]. Gli gnocchi di zucca alla romana sono pronti!