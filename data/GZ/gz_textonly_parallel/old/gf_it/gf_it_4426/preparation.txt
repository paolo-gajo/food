Per preparare le melanzane ripiene di spaghetti alla norma per prima cosa lavate le melanzane, eliminate il picciolo con le foglie e tagliate la parte superiore delle melanzane [1]. Scavatele delicatamente con uno spelucchino e tenete da parte la polpa [2], che bagnerete con un goccio di limone o di aceto per non farla annerire prima di utilzzarla. Pareggiate anche il fondo delle melanzane in modo che stiano dritte in piedi e salatele [3].
Ponete le melanzane sul cestello di una vaporiera [4]. Se non disponete di una vaporiera, potete utilizzare uno scolapasta in acciaio. In alternativa, cuocete le melanzane al cartoccio con carta alluminio, in forno statico a 180° per 15-20 minuti, controllando che non si sfaldino. Coprite con il coperchio la vaporiera [5] e cuocetele per circa 20 minuti o fino a quando non risulteranno morbide [6],
rigirandole con delicatezza un paio di volte [7]. Tagliate ora la polpa della melanzana a pezzetti [8] e cuocetela in abbondante olio d’oliva per 10-15 minuti [9], fino a che sarà tutto morbido e dorato.
Scolate le melanzane fritte su un foglio di carta assorbente [10] e tenetele da parte. In un’altra padella fate imbiondire gli spicchi d’aglio interi con un filo d’olio [11] aggiungete i pomodori pelati [12] e fate cuocere finchè si ridurranno in una polpa.
Dopodichè, ponete la polpa nel passaverdure [13] in modo da ottenere una salsa liscia [14]. Rimettete la salsa ottenuta sul fuoco [15]. In alternativa potete usare la passata di pomodoro e un cucchiaio di triplo concentrato di pomodoro diluito in acqua calda.
aggiungete le foglie di basilico e le melanzane [16] che avete precedentemente cotto e tenuto da parte. Cuocete ora gli spaghetti in abbondante acqua salata [17], una volta cotti scolateli e saltateli nella padella con il sugo [18],
insaporite infine con la ricotta salata grattugiata [19]. Farcite le melanzane con gli spaghetti [20]. Grattugiate un po’ di ricotta salata anche sulle melanzane e guarnite con una fogliolina di basilico [21]. Le vostre melanzane ripiene di spaghetti alla norma sono pronte per essere portate in tavola!