Il radicchio con il suo gusto inconfondibile e la sua croccantezza ha ispirato moltissimi dei nostri piatti. E’ infatti ottimo da gustare in purezza nelle insalate, da bardare e cuocere al forno, da saltare in padella con straccetti di carne o per insaporire cremosi risotti. La versatilità di questo ortaggio non ha confini e qui vogliamo proporvi un’altra idea per assaporarlo al meglio: la torta salata al radicchio. Come tutte le torte salate che si rispettino non mancherà il ripieno morbido con uova e panna, il tocco filante dell’Asiago a cubetti completerà la pietanza rendendola ancora più sfiziosa. Provatela come antipasto o come secondo piatto vegetariano. E se amate sperimentare nuove idee in cucina, provate anche la nostra crostata morbida salata, realizzata con lo stampo furbo!