Con il semolino si possono realizzare tante ricette dolci e salate: canederli, gnocchi, torte e stuzzicanti delizie come il semolino dolce che trovate qui. Questi bocconcini fritti nascono come parte integrante del tipico fritto misto alla piemontese, un piatto intramontabile della cucina contadina che prevedeva la frittura di avanzi di carne, frattaglie, verdure, ma anche frutta come le mele e il semolino dolce. L'impasto del semolino è addolcito con zucchero e aromatizzato con scorza di limone, una volta rassodato si impana con uova e pangrattato e si tuffa nell'olio bollente: il risultato è un dessert dorato e croccante caratterizzato da una bontà senza tempo!