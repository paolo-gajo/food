Per preparare l’insalata di pollo e zucchine, per prima cosa occupatevi della marinatura del pollo: sistemate i petti di pollo in una pirofila, versate l'olio all'interno [1], condite con sale e pepe [2], poi unite il miele [3],
il succo di mezzo limone [4] e qualche rametto di timo [5]. Rigirate le fette su entrambi i lati in modo che tutta la superficie della carne sia a contatto con la marinatura [6], poi coprite la pirofila con pellicola trasparente e lasciate riposare per un’ora a temperatura ambiente.
Nel frattempo passate alla preparazione delle verdure: lavate le zucchine, spuntate le estremità e tagliatele per il lungo con un coltello a fette dello spessore di 1 cm [7]. Fate la stessa cosa anche con le melanzane [8]. Infine, lavate e tagliate i pomodorini in quarti [9].
Ora scaldate bene una griglia, ungetela con un filo d’olio [10], poi adagiate le fette di zucchine [11] e grigliatele su entrambi i lati, salando a piacere [12].
Grigliate e salate anche le melanzane, girandole su entrambi i lati [13], poi passate al pollo, che preleverete direttamente dalla marinatura per trasferirlo sulla griglia [14]. Usate delle pinze da cucina per girare le fette sull’altro lato così da non bucare la carne ed evitare la fuoriuscita dei succhi [15].
Una volta grigliate, tagliate le zucchine [16], le melanzane [17] e le fettine di pollo a striscioline della lunghezza di circa 2 cm [18].
Lasciate intiepidire le verdure grigliate, poi trasferitele in una ciotola, unite i pomodorini [19], il pollo e l’insalata misticanza, precedentemente lavata e asciugata [20], poi mescolate bene il tutto e trasferite nei piatti: la vostra insalata di pollo e zucchine è pronta per essere servita [21]!