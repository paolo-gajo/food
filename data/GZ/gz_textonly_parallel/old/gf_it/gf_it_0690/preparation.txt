Per preparare il petto di pollo all’arancia cominciate dai pomodorini. Staccateli dai rametti e poi sciacquateli [1], dopodiché divideteli a metà [2] e sistemateli in un colino posto all’interno di una ciotola, così il liquido in eccesso colerà sul fondo [3].
In una padella scaldate l’olio extravergine d’oliva insieme a uno spicchio d’aglio in camicia (prima ricordate di schiacciarlo un po’ con il palmo della mano), poi unite i pomodorini [4] e lasciateli saltare per qualche minuto. Regolate di sale e di pepe e lasciate andare ancora per qualche minuto, dopodiché eliminate lo spicchio d’aglio [5]. Quando i pomodorini risulteranno leggermente appassiti, orientativamente 5 minuti di cottura in tutto, potrete spegnere la fiamma e aggiungere le foglioline di timo [6].
Nel frattempo occupatevi del resto: dividete a metà l’arancia e ottenetene il succo, se volete potete anche filtrarlo così da eliminare eventuali residui di polpa; tenete da parte [7]. Prendete poi il petto di pollo intero, dividetelo a metà e pulite da eventuali residui di grasso e cartilagini. Infarinate i 2 pezzi per bene [8] e scrollateli per eliminare la farina in eccesso [9].
In una padella mettete a scaldare a fuoco dolce olio e burro; non appena il fondo sarà ben caldo sistemate il pollo [10] e lasciate dorare per bene entrambi i lati fino per un paio di minuti ciascuno [11]. Non appena saranno ben dorati sfumate con il Grand Marnier: fate moltissima attenzione all’eventuale fiammata di ritorno se utilizzate il fornello a gas [12].
Non appena l’alcol sarà completamente evaporato, orientativamente ci vorrà 1 minuto, unite anche il succo d’arancia [13] e lasciate cuocere irrorando con il succo e rigirando di tanto in tanto. Lasciate cuocere per 10-15 minuti e a metà cottura regolate anche di sale e di pepe (14-15).
Una volta pronti sistemate i petti di pollo su un tagliere, o un piatto [16] e affettate in obliquo ottenendo così delle fette spesse circa 2 cm [17]. Guarnite coi pomodorini ed ecco pronto il vostro petto di pollo all’arancia: gustate ancora caldissimo [18]!