Per preparare la ghirlanda di pane versate in una ciotola capiente le due farine [1], aggiungete il lievito disidratato [2] e iniziando ad impastare versate anche l'acqua a filo [3]. 
Continuate ad impastare fino a che non avrete ottenuto un panetto compatto [4], aggiungete poi il sale [5] e impastate ancora qualche minuto. Trasferite poi su un piano da lavoro e iniziate a dare le pieghe all'impasto. Dovrete tirare uno dei lembi verso di voi e portarlo nuovamente verso il centro [6].
Ripetete questo passaggio alcune volte per riprendere tutto l'impasto [7], poi copritelo con la ciotola [8] e lasciatelo riposare per una decina di minuti. Riprendetelo e fate il secondo giro di pieghe, come appena fatto [9], 
lasciatelo riposare altri 10 minuti sotto la ciotola [10] e ripetete questa operazione per altre 2 volte (11-12). Dovrete fare 4 giri di pieghe che serviranno a rafforzare la maglia glutinica e a dare nervo all'impasto. 
Una volta fatta l'ultima piega pirlate l'impasto in modo da ottenere una sfera [13] e riponetelo in una ciotola. Coprite con pellicola [14] e lasciatelo lievitare per 1 ora circa. Mettete poi in frigorifero per 18 ore. Trascorso questo tempo l'impasto non sarà lievitato, non allarmatevi. Lasciatelo rinvenire a temperatura ambiente e fatelo lievitare per altre 2 ore. A questo punto sarà raddoppiato di volume e saranno presenti delle bolle [15]. 
Trasferite poi l'impasto su un piano di lavoro [16] e dividetelo in 5 parti uguali da 165 g l'una [17]. Prendete un pezzo e formate un filone lungo circa 50 cm [18].
Ripetete la stessa operazione anche per gli altri quattro pezzi [19]. A questo punto unite i filoni soltanto da una delle estremità, distendendoli sul piano [20] e iniziate a intrecciarli portando il primo filone alla vostra sinistra verso il centro [21]. 
A questo punto prendete il primo filone alla vostra destra e portatelo verso il centro, posizionandolo sopra al precedente [22]. Proseguite in questa maniera partendo sempre dal più esterno, una volta a sinistra e una volta a destra, fino ad intrecciare completamente i bigoli [23]. Arrivati alla fine sigillate bene la chiusura [24] 
e unitela a quella iniziale in modo da formare una ghirlanda [25]. Trasferite su una leccarda foderata con carta forno e pressate bene sull'unione delle due parti [26]. Spolverizzate la superficie della ghirlanda con la farina [27] 
e lasciate lievitare ancora per un'ora [28], sempre a temperatura ambiente. La temperatura ideale è quella di 26-28°. Trascorso il tempo di lievitazione ponete sulla base dell forno preriscaldato in modalità statica a 220° una ciotolina (adatta alla cottura in forno) con circa 60 g d'acqua. Infornate anche la ghirlanda di pane nel ripiano centrale e cuocete per circa 40 minuti fino a che non sarà ben dorata [29]. Poi sfornate e lasciatela raffreddare prima di servirla [30]. 