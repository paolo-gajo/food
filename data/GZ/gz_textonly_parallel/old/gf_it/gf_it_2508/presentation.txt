Il falsomagro è un secondo piatto ricco e saporito, tipico della gastronomia siciliana. Diffuso un po’ in tutta l’isola, questo arrotolato di manzo differisce da città a città per gli ingredienti utilizzati nella farcia. La particolarità di questa ricetta, infatti, è quella di nascondere al suo interno un sostanzioso ripieno che si scopre solo al momento di servire il falsomagro tagliato a fette; da qui deriva il suo nome. Nella versione più comune il falsomagro viene preparato con una fetta di carne di manzo sulla quale viene steso un ripieno preparato con carne macinata, pecorino e pangrattato. Per insaporire ulteriormente il piatto si aggiungono poi mortadella, lardo, caciocavallo e uova sode, che andranno ad arricchire il ripieno. La carne viene infine arrotolata su se stessa, sigillata con un spago da cucina, come se fosse un arrosto, e fatta cuocere con un delizioso sughetto: in questo caso la scarpetta è d’obbligo!