Per realizzare le uova alla messicana per prima cosa mondate e affettate la cipolla [1]. Tagliate la calotta superiore dei peperoni, eliminate il picciolo verde ed eliminate anche i semi. Dividete a metà i peperoni e con un coltellino togliete le nervature bianche [2]. Quindi affettateli per lungo a listarelle sottili [3].
Mettete lo spicchio di aglio sul tagliere e schiacciatelo con un coltello senza sbucciarlo [4], in questo modo sprigionerà meglio il suo aroma. Tagliate a pezzettini il peperoncino piccante [5]. In un tegame capiente versate i 3 cucchiai di olio di oliva, unite l’aglio, il peperoncino [6]
e la cipolla [7], fate rosolare il tutto a fuoco medio mescolando spesso [8]. Quando saranno appassiti [9],
aggiungete i peperoni a listarelle [10], aggiustate di sale e pepe e unite un pizzico di origano secco [11]. Fate cuocere a fuoco medio per circa 10 minuti mescolando di tanto in tanto. Quando peperoni saranno morbidi potete versare la passata di pomodoro [12] e continuare la cottura a fuoco basso per circa 15 minuti, mescolando.
Infine eliminate lo spicchio di aglio [13]. Il sughetto è pronto [14], distribuitelo in 4 cocotte da forno alte 5 cm con diametro 10 cm [15].
Con un cucchiaio formate al centro di ognuno una cavità [16]. Sgusciate le uova una per volta in una ciotolina [17], trasferitele nella cavità dei peperoni [18] e regolate di sale e pepe.
Le cocotte sono pronte per essere infornate [19]: cuocetele in forno già caldo a 180°C statico nel ripiano medio per circa 10/12 minuti. Gli albumi dovranno risultare cotti e i tuorli morbidi. Dopo la cottura guarnite con il prezzemolo fresco [20] e servite subito le uova alla messicana [21].