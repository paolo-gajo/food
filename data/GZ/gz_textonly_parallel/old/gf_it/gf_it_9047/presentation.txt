Il plumcake al limone è un dolce semplice ma speciale, sempre apprezzato da tutti. Insieme al maestro Iginio Massari vogliamo mostrarvi come trasformarlo in un capolavoro di pasticceria, con pochi e semplici trucchi. Questo plumcake al cioccolato bianco e limone sarà perfetto per la prima colazione o la merenda, da servire come dessert a fine cena. Realizzare l'impasto è davvero molto semplice: basterà frullare insieme tutti gli ingredienti alla giusta temperatura. La bagna al limone sarà assorbita completamente e il suo profumo si diffonderà nell'aria, fetta dopo fetta. La glassa piangente invece permetterà di ottenere un plumcake lucido, ma allo stesso tempo sarà un ottimo modo per impermeabilizzare il plumcake che rimarrà soffice a lungo. Siamo sicuri che non riuscirete a fare questa prova... perché il plumcake al cioccolato bianco e limone finirà in men che non si dica!