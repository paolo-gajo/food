Quando si parla di frittelle le reazioni sono spesso contrastanti e lasciano trapelare un controverso rapporto di amore e odio… c’è chi le vuole cuocere al forno come abbiamo fatto noi nella loro versione dolce, chi le concepisce solo fritte e chi invece le mangia ma non ne vuole sapere di mettersi a farle! Oggi accantonate ogni remora e preparatevi a friggere, perché le frittelle di zucchine, servite calde appena fatte, sono una delizia per tutti i sensi: questi bocconcini saporiti e fragranti, croccanti all’esterno e scioglievoli all’interno, vi ispireranno al primo sguardo e vi conquisteranno al primo morso. Le frittelle di zucchine sono perfette per stuzzicare l’appetito come antipasto o per arricchire un buffet, magari insieme a delle gustose frittelle di capperi, che contribuiranno a mettere definitivamente ko i vostri sensi di colpa! Come dicevamo all’inizio, le frittelle o si odiano o si amano… in questo caso, siamo sicuri che le amerete!E se cercate altri modi per cucinare le zucchine provate anche le nostre frittelle croccanti, quelle in pastella o le curiosissime nuvole di zucchine e pecorino!