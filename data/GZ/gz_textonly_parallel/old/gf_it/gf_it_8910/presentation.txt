Facili da trovare tutto l’anno, le melanzane danno il loro meglio in estate, soprattutto nella parmigiana o nella caponata! Per chi preferisce rimanere leggero, ecco un semplice contorno: le melanzane gratinate! Basta tagliarle a fette e cuocerle al forno arricchite con una croccante panatura aromatizzata che le rende incredibilmente gustose. Come resistere a quella superficie saporita e croccantina che si abbina alla morbida fetta di melanzana? Non si può! Perfette da abbinare a secondi piatti di carne o di pesce, completate le vostre melanzane gratinate con foglioline di menta come abbiamo fatto noi e portate in tavola il fresco profumo dell’estate!