Per preparare i pancake senza uova, fondete il burro a fuoco molto dolce quindi lasciate intiepidire. Versate la farina in una ciotola, unite il lievito [1] e lo zucchero [2]. Mischiate gli ingredienti secchi mescolando con una frusta; aggiungete poi il latte a filo [3], continuando a mescolare per evitare la formazione di grumi.
Aggiungete poi il burro fuso [4] e mescolate con la frusta [5] fino ad incorporarlo. Scaldate una crepiera e versate un piccolo mestolo di impasto al centro [6]. 
Non appena si formeranno delle piccole bollicine potrete girare il vostro pancake [7] e proseguire la cottura dall'altro lato [8] fino a che non sarà ben dorato. Proseguite in questo modo fino a terminare l'impasto e cuocere tutti i vostri pancake [9].
Per preparare la salsa ai mirtilli d'accompagnamento basterà versarli in un contenitore [10] e frullarli con un mixer ad immersione [11]. Se preferite potete aggiungere poco zucchero a velo. La vostra salsa ai mirtilli è pronta per guarnire i pancake [12]. 