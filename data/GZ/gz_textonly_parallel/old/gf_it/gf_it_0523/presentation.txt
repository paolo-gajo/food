La provincia di Ogliastra, in Sardegna, è molto famosa per le sue bellissime spiagge chiare e limpide acque cristalline, così come per le cascate e i rinomati tacchi ogliastrini, i piccoli monti a forma di tacco. E poi c’è una particolarità che, per gli amanti della buona cucina tradizionale, è una vera chicca: i culurgionis d’Ogliastra. Si tratta di un formato di pasta, che qualcuno intende imparentato coi ravioli, da preparare a mano e da farcire con un semplice ma gustosissimo ripieno a base di patate, pecorino e menta. La caratteristica chiusura dei culurgionis ricorda una spiga baciata dal sole e viene fatta apposta per trattenere il delizioso impasto che rende questa pasta una vera prelibatezza. E se la Sardegna è la vostra terra o la terra che più amate, potete preparare una deliziosa zuppa gallurese o deliziarvi al momento del dessert con le gustosissime pardulas!