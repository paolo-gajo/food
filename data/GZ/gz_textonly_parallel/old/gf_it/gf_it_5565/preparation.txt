Per preparare gli spiedini di mozzarella e acciughe fritti iniziate tagliando a fette la mozzarella per pizza [1]. Poi scolate le acciughe sott'olio. Quindi prendete una fetta di pane lunga da tramezzino, adagiate le fette di mozzarella [2] rifilandole per avere uno strato uniforme [3].
Adagiate dei filetti di acciughe [4] e coprite con un'altra fetta di pane [5]. Proseguite ancora con fette di mozzarella e filetti di acciughe [6].
Chiudete con un'altra fetta di pane [7]. Ora potete infilzare con 4 spiedini il lato più corto e ricavare i primi 4 spiedini (8-9) e proseguite così fino a terminare il tutto.
Passate gli spiedini prima nel latte [10], poi nelle uova sbattute [11] e infine nel pangrattato [12].
Procedete alla doppia panatura immergendo ancora una volta gli spiedini già panati prima nelle uova [13] e poi nel pangrattato [14]. In un tegame scaldate l'olio di semi di arachidi portando ad una temperatura di 150°. Friggete pochi pezzi alla volta [15] per non scaldare eccessivamente l'olio.
Scolate quando saranno ben dorati [16]: ci vorranno pochi minuti. Adagiateli su carta assorbente per eliminare l'olio in eccesso [17] e servite i vostri spiedini di mozzarella e acciughe fritti ben caldi [18].