Per preparare i nidi di rondine cominciate dalla pasta fresca. In un recipiente versate la farina [1] poi spostatevi su una spianatoia, o sul piano d’appoggio, e aggiungete le uova a temperatura ambiente. Ricordate sempre di tenere da parte un po’ della farina poiché le uova potrebbero non riuscire ad assorbirla tutta [2]. Cominciate mescolando con una forchetta [3].
Dopodiché continuate con le mani [4] e quando avrete ottenuto un impasto più compatto trasferitevi sulla spianatoia, continuando ad impastare per bene fin quando il panetto non sarà liscio ed omogeneo: aggiungete farina al bisogno [5]. Avvolgete la pallina nella pellicola trasparente e lasciate riposare, a temperatura ambiente, per una mezzora [6].
Intanto dedicatevi alla preparazione della besciamella. In un pentolino mettete a scaldare 500 g di latte [7] e aromatizzatelo grattugiando della noce moscata [8]. In un altro pentolino invece sciogliete il burro [9]
e quando sarà sciolto unite la farina [10] e mescolate con una frusta cuocendo per un paio di minuti, otterrete così la base addensante chiamata roux [11]. Stemperate con il latte caldo mentre mescolate [12]
e proseguite la cottura, lavorando continuamente con la frusta, fino a quando la salsa non avrà raggiunto il bollore [13]. Trasferite il tutto in una ciotola [14] e coprite con pellicola trasparente a contatto e lasciate raffreddare a temperatura ambiente [15].
Passate al ripieno: iniziate pulendo i funghi champignon. Per prima cosa eliminate la base [16], poi con un pennellino raschiate tutto il terriccio presente [17] e infine affettate sottilmente [18]. Ricordate che è consigliabile non lavare i funghi, per non fargli assorbire troppa acqua e perdere così di sapore e consistenza. Soltanto se questi sono particolarmente sporchi si può procedere con una sciacquata veloce sotto acqua fresca oppure pulirli con un panno umido.
Riprendete la pasta e tiratela con un matterello su una spianatoia leggermente infarinata [19], dovrete ottenere un rettangolo di 50x30 dello spessore di circa 1-2 mm [20], eventualmente potrete pareggiare i bordi tagliandoli con una lama. Trasferite la pasta su un foglio di carta forno [21];
Distribuite quindi 2-3 cucchiaiate abbondanti di besciamella stendendola accuratamente su tutta la superficie e lasciando un paio di centimetri dai bordi [22]. Poi cominciate a farcire, quindi disponete le fettine di prosciutto [23], i funghi e cospargeteli con il Parmigiano grattugiato (tenendone un po’ da parte) insieme ad un pizzico di sale [24].
Per finire adagiate l’Emmentaler a fette [25]. Bagnate i bordi con pochissima acqua, così da farli diventare adesivi [26] e infine arrotolate l’impasto aiutandovi con la carta forno [27].
Avvolgete il rotolo nella carta [28] e adagiatelo su un vassoio riponendo il tutto in freezer per circa 20 minuti [29]. Questo procedimento è indispensabile affinché mantenga perfettamente la forma al taglio. Intanto versate qualche altra cucchiaiata di besciamella in una pirofila da 30x20 e distribuite accuratamente su tutta la superficie [30].
Poi stemperate la besciamella con i 50 grammi di latte restanti, così da renderla molto più morbida e tenetela da parte: servirà per condire successivamente [31]. Trascorso il tempo di rassodamento, riprendete il rotolo e affettatelo ottenendo 20 girandole da un paio di centimetri ognuna [32]. Poi sistemate queste ultime nella pirofila adagiandole una sopra l’altra e leggermente sovrapposte e inclinate [33].
Cospargete la superficie con la besciamella diluita [34], spolverizzate con il restante Parmigiano [35] e cuocete in forno statico preriscaldato a 180° per 40 minuti. I vostri nidi di rondine sono pronti per essere impiattati e gustati [36]!