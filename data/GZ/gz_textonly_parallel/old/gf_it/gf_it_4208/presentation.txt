La zuppa di noodles è un piatto ricco e completo tipico della cucina orientale. Possiamo inserirlo tra i piatti "comforting", che danno sollievo soprattutto nelle giornate più fredde, quando non c'è nulla di meglio di una buona zuppa calda per coccolarsi e difendersi dal freddo. Di questa ricetta esistono tantissime versioni; è proprio il bello della zuppa di noodles, che può essere preparata in tanti modi diversi. Noi vi proponiamo una variante che prevede verdure che possiamo reperire facilmente, come patate, carote, funghi, taccole e dadini di pollo per preparare un brodo sostanzioso e profumato allo zenzero, una spezia dalle numerose proprietà benefiche. I noodles, i fili di pasta con o senza uovo, vengono poi cotti proprio in questo profumato brodo di carne e verdura. Servite la zuppa di noodles con le apposite bacchette di legno per una piacevole serata a tema orientale!