Uno dei formati di pasta più amati da adulti e bambini oggi diventa un piccolo miracolo tra le vostre mani! Siete pronti a far "volare" uova e farina insieme per creare graziose e gustose farfalle di pasta fresca? Oggi vi sveliamo come preparare le farfalle di pasta fresca fatte in casa: forse per le prime avrete bisogno di un pò di tempo per capire come realizzare il fiocchetto perfetto! Ma una volta che avrete allenato le dita, sarà un gioco da ragazzi...e non vedrete l'ora di terminare tutta la pasta per gustare le vostre squisite farfalle di pasta fresca, condite come più preferite: un semplice sugo di pomodoro o un delicato pesto di ortiche ad esempio. Declinate la ricetta delle farfalle di pasta fresca come più preferite, siamo certi che ogni volta rimarrete molto soddisfatti!