Per preparare il gazpacho all’anguria cominciate dalla pulizia del frutto. Dopo aver tolto la scorza [1], tagliate la polpa a pezzi (ve ne serviranno 450 g) [2] e mettete in una ciotola. Passate ai pomodori: staccateli dal rametto, sciacquateli, asciugateli e tagliateli a pezzi eliminando il picciolo [3].
Poi pulite il peperone [4] e tagliate anche questo a pezzi grossi [5]. Mondate la cipolla, sminuzzando grossolanamente anche questa [6].
Spostate tutto nel frullatore: anguria, pomodoro [7], peperoni [8] e la cipolla [9].
Azionate le lame e ottenete una purea. Trasferite in un recipiente con dentro un colino [10] e setacciate scartando i residui di bucce e semi [11]. Insaporite con aceto di vino rosso [12],
olio [13], sale, pepe e farina di mandorle [14]. Mescolate il tutto con una frusta e mettete in frigorifero per un’oretta [15].
Tostate le mandorle in una padellina per qualche minuto e tenete da parte [16]. Infine preparate una crema al formaggio mescolando la panna [17] con il caprino, amalgamate bene e trasferite in una sac-à-poche [18].
Versate il composto in un piatto fondo [19] e guarnite con qualche ciuffo di caprino [20], le lamelle di mandorle [21]
e qualche fiore edule [22]. Infine una fogliolina di menta [23] ed ecco pronto il vostro gazpacho all’anguria, non vi resta che servirlo freddo [24]!