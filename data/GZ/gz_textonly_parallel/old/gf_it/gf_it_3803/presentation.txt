Chi ha detto che la panna cotta deve essere soltanto un dolce? Oggi vi proponiamo una versione salata che saprà stupire i vostri ospiti. La panna cotta con coulis di pomodorini è perfetta per l'estate... uno shottino che ricorda la freschezza e i colori della caprese, uno dei piatti più amati di questo periodo. Una ricetta facile da realizzare, ma con un gusto e un profumo unico. Infatti lasciando in infusione il basilico, la panna ne assorbirà tutti gli oli essenziali e se avete un po' di tempo in più vi consigliamo di prolungare quest'operazione anche per una notte intera, sentirete la differenza! La coulis di pomodorini ha un gusto dolce e acidulo che contrasterà il gusto del parmigiano contenuto nella pannacotta, per un equilibrio di sapori perfetto. E voi avete mai sperimentato la panna cotta come antipasto? E' ora di provare allora, ne rimarrete piacevolmente sorpresi!   