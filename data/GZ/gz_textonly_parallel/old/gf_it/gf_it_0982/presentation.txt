Un grande classico della cucina nordafricana, declinato in innumerevoli versioni e spesso "adattato" per incontrare il gusto occidentale. Il couscous alla marocchina è un piatto dalle origini antichissime, diffuso nei paesi del Maghreb in infinite varianti che spesso cambiano di famiglia in famiglia. Il trait d'union che unisce tutte queste variazioni locali è appunto il couscous, i famosi granelli di semola che tradizionalmente vengono preparati in casa, poi cotti a vapore in una speciale casseruola chiamata cuscussiera. Noi di GialloZafferano vi proponiamo una versione "veloce" ma, come da tradizione, lo abbiamo servito con uno stufato di carne d'agnello e verdure, insaporito da cannella e zenzero. In questo piatto i sapori della carne, della verdura e del couscous si amalgamano con sapienza, dando vita a un piatto unico gustoso e nutriente dal sapore esotico, ma non troppo lontano dai gusti mediterranei. Si tratta di una pietanza molto conviviale, che viene portata in tavola in un grande piatto dal quale i commensali sono invitati ad attingere: questo fa del couscous alla marocchina il piatto ideale per una cena informale e spensierata. Quindi, se siete alla ricerca di una ricetta da preparare per quella serata con gli amici, mettetevi al lavoro: con questa versione del couscous alla marocchina riscoprirete la gioia dello stare insieme. E una volta provata la ricetta tradizionale, lasciatevi tentare da altre appetitose versioni come il cous cous tonno e zucchine o il cous cous freddo di pollo!