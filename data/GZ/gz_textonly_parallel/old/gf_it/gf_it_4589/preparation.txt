Per preparare i canederli di barbabietola iniziate eliminando la crosta dal pane [1], poi tagliatelo a pezzetti [2] e ponetelo in una ciotola. Versate il latte [3]
e lasciate in ammollo sbriciolando il pane con le dita [4]. Tagliate la barbabietola a pezzetti [5], ponetela in un bicchiere dal bordo alto e frullatela con il mixer ad immersione [6].
Dovete ottenere una purea omogenea [7]. Aggiungete la barbabietola frullata al pane [8] e poi unite ad uno ad uno tutti gli ingredienti mescolando di volta in volta per incorporarli: aggiungete quindi il formaggio grattugiato [9],
le uova intere [10], la farina [11], il sale [12]
e infine il pangrattato [13]. Amalgamate il composto con cura e create delle polpette da circa 80 grammi l’una [14]. Man mano che formate le polpette adagiatele su un vassoio [15].
Passate alla preparazione della salsa allo zafferano: spuntate il porro e affettatelo [16], poi versate la panna in un pentolino e aggiungete le rondelle di porro [17]. Cuocete così per circa 15-20 minuti a fuoco dolce [18], stando attenti che la panna non fuoriesca dal pentolino.
Trasferite la crema di porri nel bicchiere alto del mixer [19], aggiungete lo zafferano in polvere [20] e frullate tutto con il frullatore a immersione [21].
Otterrete una crema densa color ocra [22], salatela [23] e tenetela da parte in caldo. Ora cuocete i canederli in abbondante acqua bollente salata per circa 10 minuti [24],
quindi scolateli [25] e adagiateli su un vassoio [26]. Servite i vostri canederli su di un letto di salsa ai porri e zafferano e guarnite con foglioline di maggiorana [27].