Per realizzare i bigné rustici con pancetta e noci, per prima cosa preparate la pasta choux: versate l’acqua in un pentolino [1] insieme al burro [2] e al sale [3] e portate a bollore.
Unite la farina tutta in una volta [4] e mescolate energicamente con una frusta a fuoco dolce fino a quando il composto non si compatterà, staccandosi dal fondo del pentolino [5]. Trasferite il composto in una ciotola [6] e lasciate raffreddare.
Ora aggiungete un uovo per volta [7], mescolando bene con la frusta per amalgamarlo. Solo quando l’uovo sarà stato completamente assorbito potrete aggiungere l’altro: alla fine il composto dovrà risultare liscio e consistente [8]. Versate il formaggio grattugiato [9].
Unite anche la pancetta a cubetti [10] e le noci spezzettate grossolanamente [11], tenendone un po’ da parte per la guarnizione finale, poi mescolate ancora con la frusta per amalgamare il tutto [12].
Foderate una leccarda con carta forno e versate il composto a cucchiaiate, distanziando i mucchietti fra di loro [13]. Appiattite leggermente la superficie con il dorso del cucchiaio e guarnite con le noci [14] e la pancetta che avevate tenuto da parte [15].
In ultimo aggiungete i semi di sesamo [16] e cuocete in forno ventilato preriscaldato a 180° per circa 20 minuti [17]. Una volta cotti, i bigné rustici con pancetta e noci dovranno risultare gonfi e dorati [18]. Lasciateli intiepidire e servite!