Per realizzare il burrito, per prima cosa preparate circa 250 g di brodo di carne per il chili, poi passate alla preparazione degli ingredienti: tagliate a fettine sottili gli spicchi d’aglio [1], la cipolla rossa [2] e quella bianca. Tritate il peperoncino e tagliate il peperone a tocchetti [3].
Scaldate metà dell’olio in una casseruola (possibilmente di ghisa), aggiungete la carne macinata [4] e rosolatela a fuoco medio-alto mescolando bene. Condite con il sale, sfumate con un mestolo di brodo [5] e continuate a rosolare per una decina di minuti, poi trasferite la carne in una ciotola e tenete da parte [6].
Nella stessa casseruola versate l’olio rimanente e aggiungete il peperoncino, l’aglio [7], le cipolle e i peperoni [8], poi insaporite con il sale, il pepe, lo zucchero di canna, il cumino e il coriandolo in polvere [9]. Sfumate con un mestolo di brodo e cuocete a fiamma medio-alta per 10 minuti.
A questo punto, unite la carne macinata rosolata in precedenza [10], versate la passata di pomodoro [11] e quasi tutto il brodo rimanente [12].
Coprite con il coperchio [13] e cuocete a fuoco medio-basso per 60 minuti, mescolando di tanto in tanto e controllando che non si asciughi troppo; in questo caso allungate con un pochino di brodo. Trascorso questo tempo, aggiungete i fagioli col loro liquido di conservazione [14], coprite ancora con il coperchio e cuocete per altri 40 minuti, sempre a fuoco medio-basso. Una volta pronto, togliete la casseruola dal fornello, guarnite con qualche fogliolina di coriandolo e lasciate riposare il chili con carne per una decina di minuti [15].
Nel frattempo grattugiate il formaggio con una grattugia a fori larghi [16]. Ora siete pronti per assemblare i vostri burrito: adagiate le tortillas sul tagliere e posizionate nel centro circa 100 g di chili con carne ciascuna [17], poi aggiungete circa 30 g di edamer grattugiato [18].
Richiudete prima i lati della tortilla [19], poi ripiegate la parte inferiore sopra al ripieno [20] e arrotolate la tortilla dal basso verso l’alto, mantenendo la chiusura verso il basso [21].
Scaldate bene una padella antiaderente, posizionate il burrito con la chiusura verso il basso [22] e cuocete per 2 minuti, in modo che si sigilli. Girate il burrito con l’aiuto di una spatola e cuocete per un minuto dall’altra parte [23], poi sollevatelo e riscaldate anche le estremità per un minuto ciascuna. Trasferite i burrito su un tagliere, divideteli a metà e gustateli ancora caldi [24]!