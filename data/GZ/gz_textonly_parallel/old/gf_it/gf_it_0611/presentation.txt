Come la fajita, il burrito è una ricetta che si perde fra i confini di Messico e Stati Uniti. Dato l’utilizzo delle tortillas di farina, più grandi ed elastiche rispetto a quelle di mais e quindi più adatte ad avvolgere un abbondante ripieno, si pensa che il burrito sia stato inventato nella parte più settentrionale del Messico per poi diffondersi oltreconfine… qui probabilmente è avvenuto l’incontro con il chili, una specialità texana, ed è nata una delle ricette più appetitose della cucina tex-mex! Noi abbiamo realizzato la versione classica del burrito, quella farcita con manzo, fagioli e formaggio: ma questo street food non pone limiti alla fantasia e potete personalizzarlo aggiungendo insalata, pomodori, salse o addirittura riso per renderlo un piatto ancora più completo e sostanzioso!