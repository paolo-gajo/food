Arancini o arancine? In qualsiasi modo vogliate chiamarli, queste palline di riso ripiene restano lo street food siciliano per eccellenza! Molti presumono che i migliori arancini siano quelli gustati sul traghetto per raggiungere la Sicilia, ma se non ne avete la possibilità provate a realizzare in casa questi arancini di riso al pistacchio, una variante di quelli classici dal cuore di ragù! Se avete già provato anche quelli con i funghi, con gli spinaci o al forno... siete pronti per assaggiare questa versione con uno dei prodotti siciliani più famosi e preziosi: il pistacchio. Insieme alla cremosa besciamella e al saporito caciocavallo filante otterrete una farcitura avvolgente e gustosa! Ma concentratevi anche sull'esterno degli arancini al pistacchio: seguite passo passo la ricetta per ottenere una panatura dorata e fragrante per passare al 100% il controllo qualità all'assaggio dei vostri amici siciliani! 