Amate i dolci dai profumi intensi, in particolare quando si tratta di agrumi? Solitamente per aromatizzare gli impasti delle torte si usa grattugiare la scorza di limone o di arancia, come nella classica torta all'arancia, da aggiungere agli altri ingredienti. Nella ricetta del pan d'arancio utilizzerete un'arancia intera, polpa e scorza insieme. La particolarità di questa torta, molto rapida da preparare, è che gli ingredienti vengono frullati tutti contemporaneamente nel mixer; in questo modo otterrete in poco tempo un impasto cremoso e molto aromatico che una volta in forno sprigionerà un profumo irresistibile. Ideale sia per la colazione che per una merenda golosa, il pan d'arancio vi sorprenderà per la sua consistenza morbida e il gusto avvolgente! Per una variante sul tema potete provare anche il pan di mandarino e il pan di limone, sempre golosi profumati e velocissimi, mentre il pan di pesche sarà un'ottima alternativa per i mesi estivi!