Quanto ci piacciono i formaggi! E quanto ci piacciono i formaggi blu come il Gorgonzola! Oggi vi presentiamo un altro rappresentante della famiglia dei formaggi erborinati, il piemontese Blu di Capra, uno dei più diffusi e gustosi da assaporare in purezza con un grissino o su una buona fetta di pane casereccio. Immaginiamo che anche voi apprezziate l'abbinamento dei formaggi con la frutta, come nelle albicocche in sfoglia, e soprattutto dei formaggi con le pere, come nell'insalata pere noci e grana, così oggi vi invitiamo a sperimentare Blu di capra e pere abate: un connubio talmente buono che abbiamo pensato di miscelare insieme questi due ingredienti e creare croccanti polpette pere e blu: uno sfizioso aperitivo che conquisterà tutti gli amanti delle polpette, dorate e fritte, un finger food da offrire nelle prime serate autunnali e da accompagnare con un buon prosecco o un vino profumato. Divertitevi a riempire il cuore di queste polpette di Blu di capra: una bontà infinita e perfettamente rotonda!