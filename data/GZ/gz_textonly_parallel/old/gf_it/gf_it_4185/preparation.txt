Per preparare il cous cous all'italiana assicuratevi di avere delle cozze già pulite e delle vongole già spurgate, altrimenti potete seguire la nostra scheda su come pulire le cozze e quella su come pulire le vongole. Una volta fatto questo occupatevi di preparare il pesto di pistacchi. Versateli nel contenitore di un mixer, aggiungete le foglioline di basilico [1] e regolate di sale e di pepe. Poi versate l'olio [2] e frullate il tutto per pochi istanti fino ad ottenere il vostro pesto di pistacchi. Quindi trasferitelo in una ciotolina [3] e tenetelo da parte. 
A questo punto versate 2 cucchiai d'olio in un tegame sufficientemente grande, aggiungete 2 spicchi d'aglio senza buccia ed un peperoncino [4]. Lasciateli imbiondire per pochi istanti quindi aggiungete prima le cozze [5] e poi le vongole [6]. 
Coprite con un coperchio [7] e saltate per pochi istanti. Non appena si apriranno spostatele dal fuoco [8] e filtratele [9] in modo da separare l'acqua di cottura dai frutti. 
Versate il liquido all'interno di una brocca e aggiungete una bustina di zafferano all'interno [10]; mescolate rapidamente fino a che non si sarà colorato. Poi trasferite il cous cous all'interno di una teglia, aggiungete un pizzico di sale e un filo d'olio [11]. Versate quindi il liquido di cottura allo zafferano fino a coprire interamente il cous cous [12] 
e coprite con della pellicola per alimenti [13]. Tenete da parte per circa 5 minuti, durante i quali il cous cous si gonfierà, e nel frattempo occupatevi di reidratate l'uvetta. Sistematela in una ciotolina e coprite con il liquido allo zafferano rimasto; se non dovesse essere avanzato, potete utilizzare un po' di acqua calda [14]. Riprendete il cous cous, eliminate la pellicola e trasferitelo all'interno di una ciotola capiente [15]; poi con le mani o con una forchetta sgranatelo. 
Sgusciate cozze e vongole tenendone qualcuna con il guscio per la decorazione finale [16] e tagliate i pomodorini a metà [17]. Poi unite entrambi al cous cous [18].
Scolate l'uvetta e aggiungete anche questa strizzandola leggermente con le mani [19]. Mescolate il tutto, unite anche la scorza del limone grattugiata [20] e qualche fogliolina di basilico. Poi impiattate [21] e servite il vostro cous cous all'italiana aggiungendo qualche gocciolina di pesto di pistacchi. 