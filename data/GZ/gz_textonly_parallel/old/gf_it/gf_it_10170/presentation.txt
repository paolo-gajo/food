E’ il piatto tricolore più richiesto dell’estate, un'esplosione di freschezza e un concentrato di aromi mediterranei che da sempre deliziano i nostri palati: stiamo parlando naturalmente dell’insalata caprese. Un piatto intramontabile della nostra tradizione casalinga, che abbiamo voluto rivisitare in modo nuovo e accattivante con la ricetta della caprese di stracchino e pomodori confit con cialda al basilico. Degli aromatici pomodori confit hanno preso il posto dei classici pomodori ramati, la mozzarella è stata sostituita da un gustoso e cremoso stracchino e per insaporire siamo rimasti fedeli al basilico, ma ci siamo divertiti a trasformarlo un po' creando delle cialde fragranti e croccanti. Siamo certi che questa caprese alternativa stuzzicherà la vostra curiosità e basterà assaggiare il primo boccone per convincervi della sua bontà!