Che siate amanti dei grandi classici, come i panini al latte, o delle versioni più particolari, come i panini alla birra, una cosa è certa: fare il pane in casa è tutta un’altra cosa! Quindi vi proponiamo di cimentarvi nella ricetta dei panini all’olio, una variante altrettanto gustosa. Grazie al poolish realizzato con lievito di birra, un metodo utilizzato anche per l’impasto della ciabatta, otterrete un risultato croccante all’esterno e soffice all’interno oltre che più duraturo e profumato. Perfetti per essere farciti con formaggi, salumi o verdure per un pasto veloce o un ricco spuntino, i panini all’olio faranno un figurone anche da soli, nel cestino del pane, sia per le feste che per il pranzo di tutti i giorni. Provate a prepararli e vedrete che diventerete sempre più bravi nella magica arte della panificazione!