Per realizzare la torta Nua iniziate dalla preparazione della crema pasticcera. Per realizzarla al meglio potete seguire la ricetta cliccando qui: in una ciotola ponete le uova e lo zucchero e montate il composto con le fruste elettriche [1] finché non risulterà chiaro. Poi incorporate la farina setacciata [2] poco alla volta mescolando con un cucchiaio di legno. Intanto versate il latte in un pentolino, unite la scorza di arancia [3]
e portatelo al bollore a fuoco moderato. Quando sarà caldo versatelo sul composto di uova [4], mescolate con una frusta e poi trasferite la crema nel pentolino e fatela addensare a fuoco dolce continuando a mescolare con la frusta [5]. Quando la crema sarà densa e compatta, spegnete il fuoco, trasferitela in una ciotola larga e bassa e copritela con pellicola trasparente a contatto per farla raffreddare [6].
Ora occupatevi della crema pasticcera al cioccolato (per ulteriori dettagli seguite la nostra scheda Crema pasticcera al cioccolato): montate le uova e lo zucchero con le fruste elettriche [7] per ottenere un composto chiaro. Incorporate la farina e la maizena setacciate [8] mescolando con un cucchiaio. A parte scaldate il latte in un pentolino e portatelo al bollore, quindi versatelo a filo nel composto di uova [9].
Trasferite il composto nel pentolino, tritate il cioccolato fondente [10] e unitelo alla crema [11]. Fate addensare la crema a fuoco dolce mescolando con la frusta. Quando la crema pasticcera sarà densa e compatta [12], spegnete il fuoco, trasferitela in una ciotola, copritela con la pellicola a contatto e fatela raffreddare.
Ora procedete con l’impasto della torta: montate le uova con metà dello zucchero e un pizzico di sale [13], utilizzando le fruste elettriche. Dovete ottenere un impasto chiaro e spumoso [14]. In un’altra ciotola ammorbidite il burro con la restante metà dello zucchero, sempre aiutandovi con le fruste elettriche [15],
per ottenere una crema [16]. Unite i due composti [17]: mescolate con un spatola per amalgamarli. Incorporate la farina e il lievito setacciati [18],
aromatizzate con la scorza di arancia grattugiata [19]. Versate l’impasto in uno stampo da 26 cm di diametro imburrato e rivestito con carta forno (per tutti i dettagli di questo procedimento consultate la scheda come Foderare una tortiera con carta da forno)[20]. Riprendete le due creme ormai fredde, distribuite dei mucchietti di crema pasticcera aiutandovi con un cucchiaio [21].
Ripetete la stessa operazione per la crema pasticcera al cioccolato [22] e ricoprite interamente la superficie della torta [23]. Infornate a 180°C per 65 minuti in forno statico preriscaldato. A cottura ultimata la torta Nua si presenterà ben dorata in superficie, sfornatela [24] lasciatela intiepidire prima di sformarla.