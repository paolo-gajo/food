Per realizzare i nidi pasquali con Nutella®, per prima cosa preparate l’impasto: in una ciotola versate lo zucchero di canna, la farina di mandorle [1], la farina 00 [2], il sale [3]
e il burro freddo a cubetti [4], poi amalgamate il tutto con le mani fino ad ottenere un impasto omogeneo [5]. Schiacciate l’impasto ottenuto con uno schiacciapatate a fori larghi per formare dei fili di impasto [6].
Distribuite e distanziate con le mani i fili di frolla su un vassoio foderato con carta forno [7] e lasciate riposare in frigorifero per almeno 15 minuti. Trascorso questo tempo, utilizzate i fili di impasto per foderare degli stampi a semisfera del diametro di 6 cm, compattandoli delicatamente sul bordo con le dita [8]. Cuocete i cestini in forno ventilato preriscaldato a 180° per 15 minuti, posizionandoli sul ripiano medio. Una volta cotti, sfornate e lasciate raffreddare [9].
Quando i cestini si saranno raffreddati, rimuoveteli delicatamente dallo stampo e riempiteli con 15 g di Nutella® l’uno, utilizzando un sac-à-poche o un cucchiaino [10]. Infine guarnite la superficie con le briciole di impasto rimaste [11] e decorate a piacere con gli ovetti colorati: i vostri nidi pasquali con Nutella® sono pronti per essere serviti [12]!