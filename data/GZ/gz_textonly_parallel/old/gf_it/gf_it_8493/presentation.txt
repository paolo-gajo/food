Panificare in casa è una tendenza nuova che rispolvera le nostre vecchie tradizioni: è rilassante e soddisfacente e restituisce un prodotto genuino e durevole. Oltre al classico impasto di base vi abbiamo proposto di fare quello integrale, quello facile, quello con lievito madre e quello speciale alla zucca... ma in tanti ci avete chiesto come si realizza il pane di semola! Noi ci siamo messi subito all'opera e abbiamo studiato la ricetta perfetta per prepararlo in casa! Realizzarlo sarà davvero semplice, rispettando i tempi di riposo e di lievitazione indicati. Solo in questo modo infatti otterrete un pane cotto alla perfezione, caratterizzato da una crosticina fragrante e una mollica molto morbida. La semola rilascerà al pane un gusto rustico e un colore dorato, tipicamente caratteristici di questa farina. E nel frattempo che il pane lievita preparate un bel ragù napoletano, la scarpetta è assicurata!Se amate gli impasti con la semola, provate anche la nostra pizza!