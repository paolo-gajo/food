Per realizzare la vellutata di cavolfiore iniziate preparando tutti gli ingredienti: lavate, pelate e tagliate a tocchetti le patate (1-2), poi private il porro della parte verde e affettate a rondelle sottili la parte bianca [3].
Lavate e mondate il cavolfiore; tagliate, con l’aiuto di un coltello, l’estremità inferiore della testa ed eliminate le foglie più dure, quindi staccate le cimette dal gambo [4]. Fate sciogliere il burro con due cucchiai di olio in un pentolino [5], poi unite due spicchi di aglio schiacciato (potete usare uno schiaccia aglio) [6].
Quando l’aglio sarà imbiondito aggiungete il porro [7], il cavolfiore [8] e le patate [9],
quindi insaporite con del pepe nero macinato [10]. Aggiungete un litro di acqua [11] e lasciate cuocere a fuoco medio per 10 minuti, mescolando di tanto in tanto [12],
poi coprite con un coperchio e continuate la cottura per altri 20 minuti, a fuoco lento [13]. Una volta cotte le verdure, frullate il tutto con il mixer [14]. Tritate l’erba cipollina e cospargetela sulla vellutata, aggiustate di sale, poi mescolate per amalgamare bene tutti gli ingredienti [15]. La vellutata di cavolfiori è pronta: servitela ben calda, accompagnata eventualmente da crostini di pane tostato, un filo d’olio extravergine e parmigiano grattugiato.