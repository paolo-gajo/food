Per preparare la pizza a lunga lievitazione versate in una ciotola la semola e la farina 00 [1]. Aggiungete il lievito di birra fresco sbriciolato [2] e versando l'acqua a temperatura ambiente, iniziate ad impastare a mano [3].
Quando avrete ottenuto un composto omogeneo aggiungete il sale [4] e l'olio [5]. Impastate ancora un paio di minuti, fino a farlo assorbire completamente [6].
Trasferite l'impasto sul piano [7] e utilizzate la ciotola per coprirlo [8]. Attendete 15 minuti, poi togliete la ciotola [9].
A questo punto fate un giro di pieghe slap&fold: sollevate l'impasto, sbattetelo delicatamente sul piano e allungatelo delicatamente in avanti [10]. Ripetete questa operazione fino a che non risulterà liscio. Pirlate l'impasto, ruotandolo sul piano in modo da ottenere una forma sferica [11]. Trasferite l'impasto in una ciotola, coprite con pellicola [12] e lasciate lievitare per 2 ore a temperatura ambiente. Trasferite poi in frigo per 24 ore. 
A questo punto estraete l'impasto dal frigo [13], capovolgetelo su un piano [14] e dividete l'impasto a metà [15]. Otterrete due porzioni da circa 300 g.
Modellate le due porzioni di impasto [16] e pirlatele in modo da ottenere una forma sferica [17]. Trasferite su un vassoio [18], coprite con un canovaccio e lasciate lievitare per altre due ore. 
Nel frattempo tagliate la mozzarella a fette [19] e trasferitele in un colino posto su una ciotola, per togliere i liquidi in eccesso [20]. Condite anche la passata di pomodoro con sale, olio e origano [21]; in questo modo si insaporirà. Sistemate nel ripiano basso del forno la pietra refrattaria, accendetelo in modalità statica e scaldatelo fino alla temperatura di 250°.
Riprendete uno dei due panetti lievitati e trasferitelo su un piano spolverizzato con la semola [22]. Aggiungete sopra ancora un pizzico di semola e stendetelo schiacciandolo delicatamente con le mani, partendo dal centro e allargandolo verso l'esterno [23], senza schiacciare troppo i bordi [24].
Trasferite delicatamente l'impasto su una pala e conditelo con la passata di pomodoro [25]. Posizionate sulla pietra e cuocete a 250° per 10 minuti. Estraete la pizza dal forno, sistemate sopra le fettine di mozzarella [26] e cuocete alla stessa temperatura per altri 5 minuti, fino a che la mozzarella non sarà sciolta. Sfornate, servite la vostra pizza [27] e nel frattempo realizzate l'altra allo stesso modo. 