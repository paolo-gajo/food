Per preparare il liquore alla Nutella cominciate prendendo un pentolino capiente in cui verserete il latte e la panna [1], unendo poi anche la Nutella [2]. Mescolate energicamente con le fruste a mano per amalgamare gli ingredienti e scongiurare la presenza di grumi [3]. Quindi cominciate a scaldare dolcemente. Quando il composto sarà caldo, ma non avrà raggiunto il bollore e la Nutella sarà completamente sciolta, spegnete la fiamma e togliete il tegame dal fuoco: lasciate raffreddare completamente il composto. Continuate a frustarlo di tanto in tanto per evitare che si crei una pellicola in superficie.
Quando il composto sarà completamente raffreddato unite l’alcol [4] e amalgamatelo bene agli altri ingredienti. Infine versatelo nelle bottigliette ben pulite in cui lo conserverete [5] e lasciatelo raffreddare completamente almeno 10 minuti. Noi abbiamo usato un contenitore in vetro con tappo a chiusura ermetica [6]; lasciate riposare il liquore alla Nutella almeno 20-30 giorni prima di consumarlo!