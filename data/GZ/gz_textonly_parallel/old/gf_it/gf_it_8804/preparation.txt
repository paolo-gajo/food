Per realizzare gli éclair, per prima cosa cominciate a preparare la pasta choux, mettete un tegame sul fuoco e aggiungete il burro e l'acqua [1], unite lo zucchero e la presa di sale [2], e mescolate il tutto con una piccola frusta [3]. 
Una volta raggiunto il bollore, togliete il tegame dal fuoco e aggiungete la farina setacciata [4]. Riportate la pentola sul fuoco e continuate la cottura rigirando il composto con un cucchiaio di legno [5]. Quando il composto si staccherà completamente dalla pentola, formando una patina bianca sul fondo, togliete dal fuoco e lasciatelo raffreddare in un piatto [6]. (Per ulteriori dettagli sulla pasta choux clicca qui)
Una volta freddo, mettete il composto in una planetaria munita di gancio a foglia (in alternativa potete fare questa operazione anche con un cucchiaio di legno in una ciotola, mescolando energicamente), e aggiungete le uova, avendo l'accortezza di aggiungere il successivo solo quando il precedente sarà stato completamente assorbito dall'impasto [7]. Alla fine dovrete ottenere un composto liscio e omogeneo che facendolo cadere con una paletta o un mestolo, formerà una specie di "nastro" [8], come si dice in gergo. Quindi trasferite la pasta choux in una sac-à-poche munita di bocchetta liscia dal diametro di 3 cm, e spremete il composto su una leccarda coperta con carta forno [9]. Formate così dei bastoncini della lunghezza di circa 10-12 cm.Infornate in forno già caldo a 170° per 30-35 minuti in forno ventilato, 190 gradi per 30-35 minuti in forno statico. Una volta terminata la cottura lasciateli in forno aperto ad asciugare.
A fine cottura gli éclair dovranno risultare leggeri e croccanti [10]. Nel frattempo che gli éclair si raffreddano, preparate la crema pasticcera al caramello che vi servirà per farcirli. In un tegame mettete a scaldare il latte con i semi estratti dal baccello di vaniglia; sbattete in una ciotola, con la frusta, i tuorli e lo zucchero quindi aggiungete la farina. Con una pinza, eliminate la bacca e versate il latte riscaldato sul composto a filo [11], amalgamando con la frusta. Riportate il composto sul fuoco e mescolate continuamente fino a che la crema non si sarà addensata [12]. (Per ulteriori dettagli sulla preparazione della crema pasticcera clicca qui).
Trasferite la crema pasticcera in una ciotola e fatela raffreddare conservandola con un foglio di pellicola a contatto per evitare che si formi l’antipatica pellicina. Quindi preparate il caramello, sciogliendo in un pentolino dal fondo spesso lo zucchero, una volta che il vostro caramello sarà delle colorazione desiderata, aggiungete l’acqua calda [13]. Il caramello inizierà a bollire: aspettate che la schiuma in superficie si diradi e mescolate con una frusta d’acciaio (14-15). Il caramello è pronto, mettetelo a raffreddare. 
Quando il caramello sarà completamente freddo, aggiungetelo alla crema pasticcera [16], avendo cura di tenerne da parte 30 g che vi serviranno per aromatizzare lo zucchero fondente. Mescolate bene con una frusta fino ad amalgamare bene il tutto (17-18).
Una volta pronta mettete la crema in una sac-à-poche munita di una bocchetta molto stretta e siringate la crema all'interno di ogni eclair [19], se preferite potete anche tagliare a metà gli eclair e farcirli con una sac-à-poche munita di bocchetta a stella. Quando gli éclair saranno tutti farciti, teneteli da parte e occupatevi dello zucchero fondente (per ulteriori dettagli sullo zucchero fondente clicca qui) per la guarnizione finale: in un pentolino mettete lo zucchero semolato [20], l'acqua e il glucosio [21]
lasciate cuocere a fuoco basso e portate il composto a 114°-115°; per questa operazione è necessario avere un termometro per zuccheri [22]. Una volta raggiunta questa temperatura trasferite il composto in una ciotola e mescolando lentamente con un cucchiaio lavorate lo zucchero fino a che il composto arrivi a 60 gradi [23], in questa fase diventerà di un bel bianco brillante e comincerà a solidificarsi. Quando il composto avrà raggiunto la temperatura giusta, fatelo sciogliere di nuovo a bagnomaria, fino a fargli ottenere una consistenza piuttosto fluida, attenzione anche in questa fase a mantenere la temperatura a 60 gradi [24] altrimenti lo zucchero fondente potrebbe formare delle crepe e diventare opaco.
Quindi aggiungete i 30 g di caramello che avete tenuto da parte in precedenza [25] e continuate a mescolare per bene per amalgamare il tutto e, quando avrete raggiunto una consistenza densa (in questa fase se vedete che lo zucchero fondente si sta seccando troppo aggiungete un filo di acqua calda), il fondant è pronto per essere usato per decorare gli éclair [26], lasciatelo a bagnomaria in modo che la temperatura rimanga a 60 gradi, e spalmatelo con un cucchiaino sulla superficie degli éclair [27], lasciate solidificare la ricopertura et voilà i vostri éclair sono bellissimi e pronti per essere gustati!