Per preparare la ciambella al cioccolato con crema di nocciole, iniziate dall'impasto della ciambella: tritate grossolanamente il cioccolato fondente [1] e scioglietelo a bagno maria o al microonde. Una volta sciolto, unite la panna liquida precedentemente scaldata [2], mescolate [3] e lasciate raffreddare.
Nel frattempo ponete il burro ammorbidito a temperatura ambiente nella tazza di una planetaria (se non possedete una planetaria potete lavorare gli ingredienti con uno sbattitore elettrico), montate le fruste e iniziate a lavorarlo a crema. Unite lo zucchero semolato [4] e quando si sarà incorporato aggiungete lo zucchero di canna [5]; quando il composto sarà ben montato, versate anche la farina di nocciole a pioggia [6].
A questo punto potete unire all'impasto le uova una alla volta [7] e una volta che si saranno incorporate, versate a filo anche il composto di panna e cioccolato fuso [8]. In una ciotola setacciate insieme il cacao amaro, la farina e il lievito [9].
Incorporate poco alla volta le polveri con un cucchiaio [10]. Quando l'impasto risulterà omogeneo e cremoso, fermate la planetaria: imburrate e infarinate uno stampo da ciambella di 26 cm di diametro e versate all'interno l'impasto livellandolo con una spatola per distribuirlo uniformemente [11]. Cuocete la ciambella in forno statico preriscaldato a 180° per 50 minuti (160° per 40 minuti se forno ventilato). Se la ciambella dovesse tendere a scurirsi troppo, passata la mezz'ora di cottura potete coprirla con carta alluminio e proseguire la cottura per il tempo restante. Una volta cotta, sfornatela e fatela intiepidire, quindi sformatela capovolgendola con delicatezza e lasciatela raffreddare completamente su una gratella [12].
Dedicatevi alla crema alla nocciola per la farcitura: mettete in ammollo i fogli di gelatina in una ciotola con acqua fredda per almeno 10 minuti [13]. Intanto in un pentolino a doppio fondo, a fuoco spento, versate i tuorli e lo zucchero [14], lavorateli con la frusta fino ad ottenere un composto omogeneo e fluido [15].
Unite l'amido di mais setacciato [16], mescolate ancora con la frusta, poi versate il latte a filo [17] e la pasta di nocciole (non è una crema spalmabile ma si ottiene dalla raffinazione delle nocciole) [18].
Per ultima versate la panna liquida [19] e mescolate bene. Accendete il fuoco medio per cuocere la crema dolcemente: continuando a mescolare con una frusta fino a quando non si sarà addensata [20]. A questo punto aggiungete i fogli di gelatina scolati e ben strizzati [21] e mescolate per farli sciogliere completamente.
Trasferite la crema in una ciotola larga e bassa per far raffreddare la crema più velocemente. Copritela con pellicola a contatto [22] (per accelerare o tempi raffreddamento se non possedete un abbattitore domestico, ponete la ciotola con la crema in una ciotola più ampia piena di ghiaccio perchè si raffreddi in poco tempo mantenendo la consistenza); poi ponetela in una sac-à-poche con bocchetta liscia piuttosto larga [23]; potete riporre la crema in frigorifero fino al momento di utilizzarla. Quando la ciambella sarà fredda, tagliatela a metà [24].
Ponete la base della ciambella su un piatto da portata e farcite con la crema alla nocciola [25], poi chiudete con l'altra metà della ciambella [26]. Ora dedicatevi alla glassa: trasferite la crema alla nocciola avanzata in una ciotola e stemperatela con la panna fresca liquida [27];
lavorate il composto con la frusta per renderla morbida come una glassa [28]. Distribuitela sulla ciambella con un cucchiaio formando delle colature scenografiche (29-30).
Per decorare potete realizzare riccioli di cioccolato passando il pelapatate sul cubotto di cioccolato fondente [31]. Quindi distriuite la granella di nocciole sulla ciambella [32] e i riccioli di cioccolato. La vostra ciambella al cioccolato con crema alla nocciola è pronta per essere gustata [33]!