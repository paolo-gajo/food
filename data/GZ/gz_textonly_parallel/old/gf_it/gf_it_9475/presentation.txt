Talmente buona che si divora con gli occhi! Non c'è modo di dire che si addica di più a questa favolosa torta, ideale per le grandi occasioni come compleanni o ricorrenze: la ciambella al cioccolato con crema alla nocciola è una vera gioia per occhi e palato! Una morbidissima e profumata ciambella al cioccolato abbraccia una farcitura di crema alla nocciola, avvolgente e dolce. Potrete decorarla con una glassa molto semplice da realizzare e a base della stessa crema di farcitura, granella di nocciola e deliziosi riccioli di cioccolato fondente. Lasciatevi tentare da questo delizioso connubio di sapori e provate anche la nostra torta nocciole e cioccolato, semplice e soffice, perfetta per la merenda di tutti i giorni!