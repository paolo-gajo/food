Ci sono dolci realizzati semplicemente con ingredienti base: uova, farina, burro e zucchero. La cucina è anche sperimentazione, per cercare nuovi equilibri partendo magari dall'assenza di qualche ingrediente. E' il caso della torta al latte di mandorla senza uova: morbida, profumata ideale per la colazione e realizzata anche senza burro. Al suo posto nell'impasto potrete aggiungere olio di semi, che donerà struttura senza appesantire nel gusto. La torta al latte di mandorla senza uova, si prepara in pochissimo tempo e mentre è in forno vi potrete dedicare a scegliere che bevanda abbinare: un caffè americano, un buon tè oppure una spremuta di arancia per fare il pieno di bontà.