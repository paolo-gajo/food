Per preparare gli gnocchi di patate viola, prendete le pate viola [1], lavatele accuratamente e lessatele in acqua bollente salata a piacere [2]: ci vorranno circa 30-40 minuti (i tempi si dimezzeranno se utilizzerete la pentola a pressione). Una volta cotte, scolatele e sbucciatele ancora calde [3].
Passatele al passaverdure [4] e fate cadere la polpa in una ciotola, dove potete unire anche la farina setacciata, l'uovo [5] e un pizzico di sale. Impastate il tutto con le mani direttamente nella ciotola [6], fino ad ottenere un composto omogeneo e compatto.
Con l'impasto ottenuto formate dei filoncini [7] che dovrete tagliare a bocconcini [8]. Passate gli gnocchi ottenuti sui rebbi di una forchetta [9] o sull'apposito rigagnocchi per creare la caratteristica rigatura.
A mano a mano che li preparate, disponeteli su un vassoio leggermente infarinato [10]. Copriteli con un canovaccio pulito e manteneteli in un luogo fresco per almeno 15 minuti. Intanto dedicatevi alla crema alla Groviera: grattugiate il formaggio [11], mentre in un tegame versate la panna [12] e fatela scaldare. Prima che raggiunga il bollore,
aggiungete il Groviera grattutgiato [13]. Mescolate bene per farlo sciogliere, poi aggiustate di sale, pepe e grattugiate la noce moscata per aromatizzare. Mentre la crema si addensa a fuoco lento, fate cuocere gli gnocchi in un tegame capiente: basteranno pochi istanti e gli gnocchi saranno pronti quando verranno a galla. Quindi scolateli con una schiumarola [14] e conditeli con la crema di Groviera! Servite gli gnocchi di patate viola ben caldi [15]!