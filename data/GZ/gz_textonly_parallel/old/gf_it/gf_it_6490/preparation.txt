Per preparare la torta tenerina al cioccolato bianco come prima cosa tritate quest'ultimo grossolanamente [1]. Trasferitelo in un tegame e iniziate a fonderlo a bagnomaria, mescolando spesso [2]. Nel frattempo tagliate anche il burro a cubetti [3]. 
Quando il cioccolato sarà completamente fuso [4] unite anche il burro [5] e aspettate fino a che anch'esso sarà completamente sciolto [6], continuando a mescolare con una spatola. A questo punto mettetelo da parte e lasciate intiepidire il composto, mescolando di tanto in tanto. 
Nel frattempo, rompete le uova e separate tuorli e albumi in due ciotole diverse. Aggiungete metà dello zucchero (65 g) negli albumi e utilizzando le fruste elettriche [8], sbatteteli per circa 6 minuti fino che non saranno montati a neve ferma [9]. 
A questo punto versate lo zucchero rimasto (65 g) all'interno della ciotola con i tuorli. Sempre utilizzando uno sbattitore, montate il tutto fino ad ottenere un colore chiaro ed una consistenza spumosa. A questo punto, sempre con le fruste in azione ma a velocità ridotta, versate il composto di burro e cioccolato poco per volta. Quando sarà completamente incorporato, spegnete lo sbattitore e aggiungete gli albumi montati [12]. 
Incorporateli utilizzando una spatola e facendo dei movimenti dal basso verso l'alto per non smontare il composto (13-14). Infine unite la farina [15] 
e mescolate sempre molto delicatamente dal basso verso l'alto [16]. Versate l'impasto in uno stampo da 24 cm; per sicurezza potrete foderarlo con della carta forno [17]. Cuocete in forno statico preriscaldato a 180° per circa 45 minuti. Sfornate e fate raffreddare prima di sformare la torta e decorare a piacere con zucchero a velo!