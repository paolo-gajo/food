Per preparare la terrina di porcini iniziate dalle preparazione delle patate. Lavatele e sbucciatele, quindi tagliatele a fettine e poi a listarelle [1], quindi a cubetti [2]; tenetele da parte. Tritate finemente il rosmarino [3].
Fate rosolare uno spicchio di aglio in una padella antiaderente con olio [4]. Quando sarà dorato eliminatelo [5], aggiungete il trito di rosmarino [6] ed amalgamatelo con l'olio.
Unite le patate [7] e aggiustate di sale [8] e pepe. Scaldate a fuoco moderato e continuate a mescolare le patate per ottenere una cottura uniforme [8], finché non osserverete una leggera crosticina dorata in superficie: ci vorranno circa 5 minuti. Tenete da parte.
Passate ora alla preparazione dei porcini: con un coltellino eliminate la parte terrosa raschiandola [10]. Se i funghi presentano poca terra potete semplicemente eliminarla aiutandovi con un pennellino [11]. Tagliate i porcini a fettine per il senso della lunghezza [12].
Prendete un’altra padella antiaderente , riscaldatevi un filo di olio con il trito di rosmarino ed aggiungete i porcini [13]. Regolate di sale [14] e pepe. Fate cuocere a fuoco moderato per circa 7-8 minuti, poi sfumate con il vino bianco [15].
Mescolate i funghi [16] fino a che non risulteranno cotti, con una leggera crosticina in superficie e un colore ambrato: ci vorranno altri 3 minuti. Versateli in una ciotola [17] e lasciate raffreddare per circa 10 minuti. Unite nella ciotola anche le patate [18].
Unite le foglioline lavate e asciugate di timo [19]. In una ciotolina a parte sbattete le uova con la forchetta [20] e regolate di sale [21].
Versate le uova sbattute nella ciotola con patate e funghi [22] e con un mixer a immersione frullate gli ingredienti [23] fino a ottenere un composto omogeneo. Amalgamate bene gli ingredienti [24].
Imburrate uno stampo alto 7cm largo 10 cm lungo 27cm [25] e foderatelo con carta forno [26], facendo aderire bene la carta forno anche ai bordi [27].
Versatevi il composto e livellatelo [28]. Ora la terrina di porcini è pronta per essere infornato in forno ventilato preriscaldato a 200°C per 50 minuti [29]. Mentre la terrina di porcini cuoce preparate la fonduta di formaggio. In un pentolino fate scaldare il latte e poi fate sciogliere il burro in un altro pentolino dal doppio fondo [30].
Quando sarà completamente sciolto versate a pioggia la farina [31] mescolando bene con delle fruste a mano per evitare che si formino grumi. Continuate a mescolare fino a che il roux non sarà ben dorato. Unite il latte tiepido [32] continuando a mescolare fino a che la besciamella si sarà addensata. Quindi spegnete il fuoco ed aggiungete l’Asiago grattugiato [33], sciogliendo anch’esso nella besciamella con le fruste a mano.
Dovrete frustare il composto fino a che non risulterà omogeneo [34] ed il formaggio completamente sciolto. Poi trasferitelo in un biberon da cucina e tenetelo da parte. Trascorso il tempo di cottura estraete la terrina dal forno (eventualmente fate la prova di cottura con uno stecchino) [35]. Rovesciatela su un piatto da portata [36] avendo cura di staccare la carta forno.
Tagliate alcune fettine [37] e con il biberon contenente la fonduta decorate le fettine della terrina di porcini [38] e servitele tiepide [39]!