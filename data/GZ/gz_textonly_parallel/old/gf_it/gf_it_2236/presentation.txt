Se amate le ricette etniche a base di riso come per esempio il riso alla cantonese, siamo certi che anche il riso al curry incontrerà il vostro gradimento! Una pietanza sfiziosa ispirata ai sapori del subcontinente indiano che potrete servire da sola o per accompagnare piatti esotici a base di carne, pesce o verdure, proprio come il riso pilaf. L’ingrediente principale è il riso basmati, caratterizzato da un chicco lungo e aromatico, ma se preferite potete provare anche la versione con riso venere! Arricchito con piselli, porri e peperoncino, il riso al curry è una ricetta facile e veloce da preparare, sia per un pranzo dell’ultimo minuto che per una cena a tema.