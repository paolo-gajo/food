Per preparare il riso al curry, per prima cosa sciacquate il riso basmati sotto l’acqua corrente [1], poi versatelo in una pentola [2] insieme all’acqua [3] e al sale.
Coprite con un coperchio [4] e portate a bollore. Quando l’acqua inizierà a bollire, abbassate il fuoco e cuocete per circa 8 minuti. Nel frattempo mondate e tagliate il porro a rondelle [5], poi tritate i peperoncini a cui avrete tolto i semini [6].
A questo punto il riso sarà cotto, quindi spegnete il fuoco e lasciatelo riposare per 10 minuti [7]. Intanto scaldate l’olio in una padella capiente, aggiungete il porro [8] e il peperoncino [9] e stufateli a fuoco dolce per circa 5-6 minuti.
Unite i piselli [10] e il curry [11], mescolate bene e cuocete a fuoco medio per 3-4 minuti, regolando di sale [12].
Ora aggiungete il riso [13], mescolate per amalgamare il tutto e lasciate sul fuoco per altri 1-2 minuti [14]. Il vostro riso al curry è pronto per essere servito [15]!