Quante volte vi sarà capitato per di svegliarvi troppo tardi per fare colazione ma troppo presto per aspettare il pranzo? Negli Stati Uniti esiste un pasto speciale, dedicato proprio a queste occasioni: il brunch! Tipico della domenica, anche in Italia sta avendo molto successo; le portate da proporre possono essere sia dolci che salate e spesso vengono accompagnate da succhi di frutta o spremute di arancia. Accanto a croque madame e croque monsieur per un brunch che si rispetti i bagel non possono proprio mancare! Questi morbidi paninetti, a forma di anello, ricordano molto la tipica forma dei donuts, ma anche se a volte vengono proposti in versione dolce, la maggior parte delle volte vengono farciti con salumi, verdure e formaggi. I bagel sono ottimi se lasciati al naturale ma acquistano una marcia in più quando vengono ricoperti da semi di sesamo, papavero, finocchietto, che oltre a dare un piacevole aroma aggiungono anche una nota croccante. Che sia per un pranzo veloce, perfetto da portare a lavoro, o per un brunch in compagnia dei vostri amici vi invitiamo a preparare anche voi i panini col buco più famosi d'America! 