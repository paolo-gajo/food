Per preparare la torta di semolino al cioccolato, iniziate a preparare la frolla mescolando lo zucchero a velo e la farina su di una spianatoia e formando la classica fontana [1]; aggiungete il sale [2], poi la scorza grattugiata di mezzo limone e il burro a temperatura ambiente [3]. Ammorbidite il burro con le mani, impastandolo con la farina e gli altri ingredienti, fino ad ottenere una consistenza sabbiosa; se avete un mixer, potete frullare insieme la farina, lo zucchero a velo, il sale e il burro freddo da frigo e poi trasferire tutto sulla spianatoia.
Riformate la fontana e mettete al centro i tuorli [4] quindi impastate il tutto con le mani [5] per amalgamare bene gli ingredienti, fino ad ottenere un panetto liscio e compatto. Copritelo con la pellicola e mettetelo in frigo a raffreddare per almeno per un’ora [6].
Nel frattempo preparate la crema di semolino: scaldate il latte e, quando avrà sfiorato il bollore, aggiungete a pioggia il semolino [7]; girate energicamente con una frusta per evitare la formazione di grumi [8]. Quando il semolino inizierà a staccarsi dalle pareti, ci vorranno circa 5 minuti, spegnete il fuoco e setacciate la ricotta, facedola passare dalle maglie di un colino [9].
Unite lo zucchero a velo alla ricotta [10] e unite il semolino ancora caldo, altrimenti si indurirà e non riuscirete ad avere un composto senza grumi; amalgamate bene con una frusta [11]. Aggiungete la scorza di un'arancia grattugiata [12] e
unite la cannella [13] e fate raffreddare il composto. Prendete la frolla e stendetela, con un matterello, fino ad ottenere una sfoglia dallo spessore di 1 cm circa [14]. Imburrate e infarinate uno stampo da , diametro di 25 cm. e foderatelo con la pasta frolla [15], eliminando la pasta in eccesso premendo con il matterello sui bordi [15].
Farcite la frolla con la crema al semolino, appiattendo bene il tutto con il dorso di un cucchiaio e stendendo uniformemente il ripieno (16-17). Infornate in forno statico già caldo a 180° per 45 minuti (forno ventilato 160° per 40 minuti). Sfornate la torta, fatela raffreddare [18] e poi sformatela su di un piatto da portata.
Infine preparate la ganache, sciogliendo il cioccolato fondente nel microonde, o a bagnomaria, e aggiungete ad essa la panna tiepida [19]. Mescolate bene e versate la ganache sulla torta [20], stendendola con una spatola per ricoprire tutta la superficie della torta [21]. Lasciate intiepidire e solidificare leggermente la ganache per 10-15 minuti: la vostra torta di semolino al cioccolato è pronta!