Per preparare la piadina di grano saraceno con straccetti di pollo e chips al forno la prima cosa fare è quella di marinare il pollo, quindi tagliate il petto di pollo, privato delle parti più grasse e dell'osso centrale, a striscioline [1] e riponetele in un recipiente. Poi preparate il trito aromatico sminuzzando insieme rosmarino, maggiorana, origano e finocchietto [2]; in un mortaio invece pestate la paprika affumicata, il peperoncino in polvere, l’origano, lo zucchero di canna ed infine il sale [3] (in alternativa potete utilizzare un mixer per ridurre il mix di spezie in polvere).
Sistemate le fette di petto di pollo in una pirofila bassa e ampia e cospargete con il trito aromatico [4], quello di spezie [5] poi l’olio d’oliva [6] e mescolate bene per insaporire il petto di pollo.
Coprite con pellicola trasparente e lasciate marinare in frigorifero per almeno 4-5 ore [7]. Passate quindi a preparare la piadina di grano saraceno: cominciate setacciando la farina 00 in una ciotola e aggiungete il lievito per preparazioni salate [8] aggiungete poi la farina di grano saraceno [9]
mescolate e trasferite le polveri nella tazza di una planetaria dove verserete anche lo strutto (se non lo preferite potrete sostituire con la stessa quantità di olio di semi) [10], versate il miele [11] e azionate per 5 minuti la planetaria con la foglia [12].
Quando gli ingredienti saranno ben amalgamati, fermate la macchina e sostituite la foglia con il gancio [13] e con la planetaria nuovamente in funzione, incorporate lo zucchero [14], poi versate il latte a temperatura ambiente [15],
aggiungete anche l’acqua a temperatura ambiente [16] ed infine il sale [17] , lasciando in funzione la macchina per qualche minuto, fino a quanto l'impasto non sarà pronto: potrete fermare la planetaria non appena si staccherà dalle pareti della tazza [18].
Dopo aver trasferito l’impasto sulla spianatoia e avergli dato una forma sferica, ponetelo in una ciotola pulita e lasciate riposare in un recipiente di vetro coperto con pellicola per un’ora circa, in forno spento con luce accesa [19]. Intanto lavate accuratamente le patate novelle e tagliatele a fette sottili [20] e lasciatele in acqua fredda per 20 minuti per far perdere l’amido. Trascorso il tempo indicato scolatele [21].
Dopo averle asciugate per bene con un canovaccio da cucina, versatele in un recipiente e condite con rosmarino tritato, olio extravergine d’oliva, sale e pepe [22] e mescolate. Versate le chips di patate su una leccarda rivestita con carta forno e disponetele per bene [23], lasciatele cuocere in forno statico preriscaldato a 200° per 25 minuti circa [24], dovranno risultare leggermente abbrustolite.
Nel frattempo, riprendete l’impasto delle piadine e dividetelo in 4 sfere che andrete a stendere su una spianatoia leggermente infarinata. Stendete in un disco dello spessore di circa 2 mm circa aiutandovi con un mattarello [25]. Per ottenere una forma precisa utilizzate un coppa pasta da 24 cm di diametro [26] (potete rimpastare i ritagli avanzati e lasciarli lievitare una mezz'oretta, così da ottenere altre piadine). Ponete a scaldare un testo o una ampia padella antiaderente e quando sarà rovente adagiate le piadine una alla volta, punzecchiandole con i rebbi della forchetta [27],
basteranno pochissimi minuti dopodiché girate la piadina e continuate la cottura dall'altro lato [28]. Passate poi alla cottura del pollo marinato: scolatelo dalla marinatura e versatelo in una padella antiaderente [29] e lasciandolo cuocere a fuoco medio per circa 5 minuti [30], mescolando di tanto in tanto;
intanto lavate e sminuzzate il radicchio e tenetelo da parte [31]. In un recipiente preparate la salsa allo yogurt lavorando insieme lo yogurt greco, l’erba cipollina sminuzzata, il sale ed il pepe [32] e mescolate. Passate alla composizione delle piadine: potete scaldarle leggermente e ponete sulla metà di ciascuna un pò di radicchio, di pollo e salsa allo yogurt [33],
poi ripiegate la piadida per chiuderla [34] e prima di portare in tavola versate per ciascuna porzione il ketchup in una piccola ciotola [35]; infine servite la Piadina di grano saraceno con straccetti di pollo e chips al forno ben calda con affianco le chips di patate! [36]