Per realizzare i lemon rolls per prima cosa fate sciogliere il burro e lasciatelo intiepidire. Setacciate la farina in una ciotola, poi aggiungete lo zucchero [1] e la scorza grattugiata del limone [2]. In una ciotolina a parte sciogliete il lievito in poco latte preso dalla dose totale [3].
Versate il composto di latte e lievito nel latte restante [4], poi unite l’uovo sbattuto [5] e il burro fuso intiepidito [6].
Aggiungete i liquidi alle polveri e iniziate a mescolare con un cucchiaio [7]. Quando gli ingredienti saranno ben amalgamati [8], trasferite il composto sul piano di lavoro e impastate per circa 10 minuti [9].
Dovrete ottenere un impasto elastico e omogeneo [10]. A questo punto rimettete l’impasto nella ciotola, coprite con pellicola e lasciate lievitare a temperatura ambiente per circa 2 ore o fino al raddoppiamento del volume. Nel frattempo preparate la farcitura mescolando in una ciotola lo zucchero con la scorza grattugiata del limone [11] [12]. Fate sciogliere il burro e lasciatelo intiepidire.
Trascorso il tempo di lievitazione [13], stendete l’impasto sul piano di lavoro leggermente infarinato [14] fino a formare un rettangolo di 48x35 cm circa e spennellatelo con il burro fuso [15].
Distribuite il mix di zucchero e limone uniformemente su tutta la superficie [16], poi arrotolate delicatamente il rettangolo dal lato più lungo [17]. Dividete il rotolo ottenuto in 12 pezzi della larghezza di circa 4 cm l’uno [18].
Foderate con carta forno una teglia di 30x20 cm e disponete i rotolini all’interno distanziandoli di circa 2 cm l’uno dall’altro, poi schiacciateli leggermente con il palmo della mano [19]. Coprite la teglia con pellicola e lasciate lievitare a temperatura ambiente per circa 30 minuti [20]. Trascorso questo tempo cuocete i lemon rolls in forno statico preriscaldato a 180° per circa 30 minuti [21], posizionando la teglia sul ripiano medio.
Nel frattempo preparate la glassa per la copertura versando in una ciotola il formaggio cremoso insieme allo zucchero a velo [22], alla scorza e al succo di limone [23]. Mescolate fino ad ottenere un composto omogeneo [24], poi mettete a riposare in frigorifero per 30 minuti.
Quando i lemon rolls risulteranno ben dorati in superficie, sfornateli e lasciateli raffreddare completamente [25], dopodiché potete guarnirli con la glassa [26]. Spolverizzate la superficie con altra scorza grattugiata a piacere e i vostri lemon rolls sono pronti da gustare [27]!