I lemon rolls sono una deliziosa variante al limone dei famosi cinnamon rolls, le girelle dolci alla cannella che dalla Svezia hanno conquistato i golosi di tutto il mondo! Il soffice impasto lievitato rimane lo stesso, ma in questo caso sarà l’intenso profumo degli agrumi a caratterizzare la ricetta. La scorza e il succo di limone infatti conferiranno una piacevole nota di freschezza sia alla farcitura a base di burro e zucchero che alla glassa, realizzata con formaggio cremoso. Insieme alla versione originale e a quella arricchita con le mele, i lemon rolls accontenteranno i gusti di tutti per una merenda davvero indimenticabile!