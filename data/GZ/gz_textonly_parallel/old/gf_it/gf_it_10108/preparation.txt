Per realizzare i coni con straccetti di manzo e verdure croccanti, prendete i dischetti di pasta [1], stendeteli su un piano di lavoro, adagiate sopra un conetto di alluminio lungo 12 cm , con un foro largo 3cm [2], avvolgete il dischetto intorno al cono [3], sigillatelo premendo il bordo con le dita 
e poi spennellate tutta la superficie con l’uovo sbattuto [4].Ponete i conetti su una leccarda rivestita con carta da forno [5] e cuocete i conetti in forno statico a 200° per 10 minuti (o statico a 180° per 8 minuti) finché l’esterno non risulterà dorato, a cottura ultimata, sfornate i coni e quando saranno freddi estraete delicatamente il cono [6].
Lavate le verdure , spuntate i fagiolini e le zucchine, tagliate quest’ultime a listarelle sottili [7],pelate le carote e riducetele anch’esse a striscioline [8]. In una padella scaldate 20 gr di olio di oliva, rosolate uno spicchio di aglio intero [9] e poi aggiungete le carote, cuocete per 3-4 minuti 
poi aggiungete i fagiolini [10],proseguite la cottura per altri 3-4 minuti infine unite anche le zucchine [11], continuate a cuocere le verdure per qualche minuto, devono restare croccanti [12]. 
Tagliate il manzo a striscioline [13], infarinatele accuratamente [14] poi eliminate la farina in eccesso con un colino [15]. In un’altra padella scaldate 30 gr di olio di oliva, 
poi versate gli straccetti di carne [16] fateli rosolare su tutti i lati per 2-3 minuti, salate [17], pepate e sfumate con l’aceto balsamico [18], 
lasciate evaporare e poi spegnete il fuoco [19].Tutto è pronto per farcire i coni: prendete un cono di pasta e riempite la cavità con verdure e straccetti, aiutandovi con una pinza da cucina [20]. I vostri gustosi coni con straccetti di manzo e verdure croccanti sono pronti per essere serviti [21].