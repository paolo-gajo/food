Le ciliegie, succose gemme color amaranto, ci riservano la loro dolcezza unica per un breve periodo dell’anno, pertanto è bene approfittare della loro presenza sui banchi del mercato per realizzare deliziose composte, torte, fresche cheesecake oppure una girella di sfoglia alle ciliegie, come quella che vi proponiamo qui. Una ghiotta girandola di sfoglia fragrante che racchiude una farcitura insolita con ciliegie ripiene di cioccolato fondente, una tentazione peccaminosa alla quale sarà difficile resistere! Originale e scenografica come la crostata di ciliegie fresche, questa delizia di frutta può diventare una merenda raffinata oppure un fine pasto primaverile ma quel che è certo è che finirà in un batter d’occhio! E se amate l'abbinamento di frutta e sfoglia, provate anche le pesche in sfoglia un dessert dolce per l'estate.