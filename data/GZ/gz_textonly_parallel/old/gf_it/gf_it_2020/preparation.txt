Per preparare i fusilli all’ortolana iniziate dalla pulizia delle verdure: sciacquatele ed asciugatele. Prendete il porro. Eliminate la parte verde e, dopo aver inciso con un coltellino per il senso della lunghezza, privatelo della parte esterna. Quindi tagliatelo a rondelle sottili [1]. Passate alle carote: pelatele e tagliatele a fettine, quindi a bastoncini [2]. Pelate ora il sedano [3]
e tritatelo finemente [4]. Prendete le zucchine, tagliatele a fettine, quindi a listarelle [5]. Tagliate quindi i pomodori in quarti [6].
Passate ai peperoni gialli: tagliateli a metà, privateli del picciolo verde e dei filamenti bianchi [7]. Tagliateli a listarelle sottili [8]. Ripetete l'operazione per i peperoni rossi. Prendete ora le melanzane: togliete il picciolo, poi tagliatele a fettine [9].
Da queste ottenetene dei bastoncini sottili [10]. Ora tutto è pronto per la preparazione. In un tegame dai bordi alti versate l’acqua per la cottura della pasta, portate a bollore e salate. Nel frattempo prendete un tegame antiaderente. Versate l’olio a filo e fate rosolare uno spicchio di aglio [11]. Quando avrà assunto una colorazione dorata eliminatelo [12].
Soffriggete sedano, carote [13] e porro [14]: ci vorranno circa 6-7 minuti. Aggiungete ora i peperoni rossi [15]
e quelli gialli [16]. Regolate di sale e pepe [17] e cuocete a fuoco moderato per 3-4 minuti a fuoco moderato. Aggiungete le zucchine [18].
Versate un mestolo di acqua di cottura della pasta [19] per consentire alle verdure di cuocersi in maniera uniforme. Infine aggiungete le melanzane [20] ed i pomodori [21].
Mescolate gli ingredienti per uniformare il condimento [22] e lasciate cuocere per ulteriori 10 minuti con coperchio [23]. Lessate la pasta [24].
Quando mancheranno 3 minuti alla fine della cottura scolatela direttamente nella padella con il condimento di verdure aiutandovi con una schiumarola [25]. Fate saltare la pasta amalgamandola con il condimento per altri 3 minuti. Spegnete il fuoco e profumate con foglioline di basilico spezzettate grossolanamente [26]. Impiattate i vostri fusilli all’ortolana e gustate [27]!