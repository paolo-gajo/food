Per realizzare le polpette di cime di rapa per prima cosa lavate le cime sotto l’acqua corrente [1]. Mondate il cipollotto e affettatelo [2]. In un tegame scaldate l’olio e l’aglio, aggiungete anche il cipollotto e soffriggete per un minuto [3].
Unite le cime pulite [4], eliminate l’aglio [5] e insaporite con peperoncino [6] e il sale.
Aggiungete l’acqua [7] e proseguite la cottura: le cime cuoceranno in totale circa 10 minuti. Quando le cime saranno cotte [8], trasferitele in un bicchiere alto e stretto [9].
Frullate le cime con il mixer a immersione [10] per creare una purea [11]. A questo punto trasferite le cime frullate in una ciotola capiente e aggiungete il pangrattato e il formaggio grattugiato [12], poi mescolate.
Incorporate l’uovo [13] e mescolate ancora per creare un impasto omogeneo [14]. Intanto tagliate a cubetti il Taleggio [15].
Prendete una porzione di impasto del peso di 20 g circa, formate una pallina con le mani [16], create un incavo con il dito [17] e farcite con un cubetto di Taleggio [18].
Richiudete la polpetta roteandola fra le mani [19]. Preparate la panatura: in una ciotolina sbattete le uova con un pizzico di sale e in un’altra versate il pangrattato. Intanto scaldate in un tegame l’olio per la frittura ad una temperatura di 165°. Passate le polpette prima nell’uovo sbattuto [20] e poi nel pangrattato [21].
Friggete poche polpette per volta [22], per 2 minuti o fino a quando non risulteranno dorate. Quindi scolatele su un vassoio rivestito con carta assorbente [23]. Servite le polpette di cime di rapa ben calde [24].