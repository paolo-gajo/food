Per preparare le chips di tuberi e maionese allo zenzero iniziate lavando accuratamente tutti i tuberi perché li userete con la buccia. Preparate due ciotole con acqua e ghiaccio: vi serviranno per dividere i tuberi di colore chiaro da quelli di colore scuro. Regolate la mandolina allo spessore di 1 mm e cominciate a preparare tutti i tuberi: spuntate le carote viola, affettatele e tuffatele in una ciotola con acqua fredda [2], poi affettate la barbabietola [3] e versate le chips ottenute nella stessa ciotola.
Affettate allo stesso spessore anche le carote gialle, che avrete spuntato in precedenza [4], e il topinambur [5], poi tuffate questi tuberi nell'altra ciotola con acqua ghiacciata [6].
Riducete a fettine anche la patata dolce e quella gialla [7] e tuffate anch'esse nella ciotola con carote gialle e topinambur [8]. Lasciate le chips di tuberi in ammollo per circa 2 ore in modo che si arriccino e perdano amido. Poco prima di scolarle potrete preparare la maionese veg allo zenzero: versate il latte di soia in un contenitore alto, unite l'olio di semi [9],
il sale e l'aceto [11]. Mondate lo zenzero [11], riducetelo a pezzetti e schiacciatelo con uno spremiaglio per aggiungerlo al composto [12]; in alternativa potete tritarlo.
Frullate il tutto con un mixer ad immersione [13] e la vostra maionese veg allo zenzero sarà pronta in un attimo [14]. Riprendete le verdure dall'ammollo, scolatele bene [15]
e stendetele su un vassoio foderato con carta assorbente per eliminare l'acqua in eccesso [16]; lasciatele da parte fino a che non saranno completamente asciutte. A questo punto scaldate l'olio di semi in un tegame portandolo alla temperatura di 180° (da misurare con termometro da cucina) e friggete poche chips alla volta (17-18).
Basteranno pochi istanti perchè risultino dorate e croccanti [19]. Scolatele su un vassoio con carta assorbente cercando di non sovrapporle [20] e servite subito le vostre chips di tuberi e maionese veg allo zenzero [21]!