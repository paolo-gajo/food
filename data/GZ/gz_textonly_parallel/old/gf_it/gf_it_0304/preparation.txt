Per preparare i bignè alla crema iniziate proprio da quest'ultima. Come prima cosa scaldate il latte in un pentolino. Nel frattempo in una ciotola versate i tuorli, lo zucchero e i semini di vaniglia [1]. Sbattete con una frusta, aggiungete anche la farina [3]
e lavorate con una frusta fino ad ottenere un composto liscio e privo di grumi [4]. Quando il latte avrà quasi raggiunto il bollore versatelo in ciotola [5] e amalgamate il tutto con una frusta [6]. 
Trasferite nuovamente nel pentolino e portate sul fuoco. Continuate a mescolare con una marisa [7], fino a che la crema non si sarà addensata [8]. A questo punto trasferitela in una terrina, coprite con la pellicola a contatto [9] e lasciate raffreddare completamente. 
Nel frattempo realizzate la pasta choux. In un tegame versate il burro a cubetti [10] e l'acqua [11]. Aggiungete anche lo zucchero e il sale. Portate sul fuoco, mescolando con una frusta. Quando il composto avrà raggiunto il bollore [12]
versate la farina setacciata a pioggia [13] e mescolate rapidamente con un mestolo di legno. Quando il composto si staccherà completamente dalla pentola, formando una patina bianca sul fondo [14], togliete dal fuoco e trasferite all'interno della ciotola di una planetaria munita di gancio a foglia [15]. In alternativa potete fare quest'operazione anche in una ciotola utilizzando un mestolo di legno. Azionate la macchina per un paio di minuti, in questo modo il composto si raffredderà un po'. 
Quando non uscirà più fumo potrete aggiungere le uova una alla volta [16], avendo l'accortezza di aggiungere il successivo solo quando il precedente sarà completamente assorbito. Dovrete ottenere un composto liscio ed omogeneo [17]. Trasferite ora la pasta choux in una sac-à-poche munita di bocchetta larga e liscia; formate dei mucchietti di pasta, grandi quanto una noce, su una leccarda ricoperta di carta forno [18]. 
Con il dito o un cucchiaino leggermente umido abbassate la punta dei bignè [19] [20]. Cuocete i bignè in forno statico preriscaldato per 15 minuti a 220° evitando di aprire il forno durante la cottura. Trascorsi i primi 15 minuti abbassate la temperatura a 190° e cuocete la pasta choux per altri 10 minuti. A questo punto spegnete il forno e lasciate all'interno i bignè per altri 10-15 minuti con lo sportello leggermente aperto (mettete tra lo sportello e il forno un cucchiaio di legno); questo servirà a fare asciugare bene l'interno, quindi estraeteli dal forno [21]. 
Riprendete la crema dal frigo e lavoratela con una frusta fino a che non risulterà liscia [22]. Trasferite la crema in una sacca da pasticcere munita di bocchetta liscia utilizzatela per farcire i bignè [23]. Quando li avrete riempiti tutti spolverate la superficie con zucchero a velo e servite i vostri bigné [24]. 