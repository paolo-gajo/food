Di muffin ne abbiamo gustati tanti sia dolci che salati, la ricetta degli american muffin si arricchisce ogni volta di gusti sempre nuovi: da quelli al cocco e cioccolato, abbinamento intramontabile, a quelli allo yogurt, perfetti per la colazione. Senza dimenticare le versioni speciali come quelli realizzati con amaranto e farro. Questa ricetta è così versatile che permette di soddisfare non solo tutti i palati, ma anche diverse esigenze alimentari e i nostri muffin alle mele e cioccolato senza glutine, realizzati con farina di riso, sono pensati per chi spesso è costretto a tante rinunce a tavola. Morbidi e ghiotti, sono perfetti per la merenda o la colazione. Le gocce di cioccolato si uniranno golosamente all'impasto e le mele daranno un tocco di dolcezza in più. Scoprite come è semplice preparare i muffin alle mele e cioccolato senza glutine!