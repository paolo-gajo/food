Per realizzare i burger di patate per prima cosa ponete le patate in un tegame, copritele con acqua [1] e lessatele per circa 40 minuti o fino a quando non saranno morbide. Mondate le cipolle e affettatele [2], scaldate l’olio di oliva in una casseruola e aggiungete le cipolle [3],
copritele con acqua [4] e lasciatele stufare per circa 15 minuti finché non saranno morbide [5]. Intanto tritate il timo, la salvia e il rosmarino [6] e tenete da parte.
Nel frattempo preparate l’insalata: dividete a metà la verza [7], eliminate la costa dura centrale [8], quindi riducetela a striscioline sottili [9].
Raccogliete la verza in una ciotola, salatela [10] e lasciatela riposare per circa 30 minuti, così diventerà più morbida e rilascerà i liquidi. Intanto lavate e asciugate le mele, tagliatele prima a metà [11] e poi a fettine sottili [12];
riducete ciascuna fettina a listarelle [13] e tenetele da parte. Ora asciugate la verza con un panno [14]. Tutto è pronto per comporre l’insalata: in una ciotola versate lo spinacino lavato e asciugato, aggiungete la verza [15],
le mele, lo yogurt, l’olio di oliva [16] e qualche goccia di tabasco [17]. Mescolate per insaporire e tenete da parte [18].
Quando saranno pronte le patate, mettetele ancora calde e con la buccia nello schiacciapatate, raccogliendo la purea in una ciotola capiente [19]. Aggiungete anche il formaggio grattugiato [20], il trito di erbe, salate e pepate [21].
Unite anche le cipolle stufate, l’uovo sbattuto [22], quindi unite un cucchiaio alla volta il pangrattato fino ad ottenere un composto compatto [23]; l’impasto potrebbe richiederne di più o di meno rispetto alla dose indicata in base alla consistenza del composto. Tutto è pronto per formare i burger: ritagliate un quadrato di carta forno di circa 12 cm di lato e adagiatelo su un piattino [24].
Appoggiate al centro del foglio un coppapasta tondo del diametro di 10 cm [25], inserite all’interno del coppapasta l’impasto [26] e pressatelo bene con il dorso del cucchiaio [27].
Estraete il coppapasta delicatamente: avrete ottenuto così il vostro burger [28]. Ora passate alla cottura: scaldate una padella con un filo di olio di oliva, adagiate il burger sollevandolo con la carta in modo che rimanga compatto [29]. Una volta appoggiato sulla padella eliminate la carta forno [30].
Cuocete i burger 3 minuti da un lato e 2 minuti dall’altro [31], dovranno risultare dorati in superficie [32]. Servite subito i burger di patate caldi accompagnandoli con l’insalata allo yogurt [33].