I colac molisani sono dei biscotti che arrivano proprio dal cuore della regione Molise, terra in cui si conservano ancora forti tradizioni artigiane, contadine e gastronomiche. Si tratta di raviolini dolci ripieni di mele, frutta secca, pane raffermo, miele e spezie. Sono piccoli dolcetti che sanno di genuino, il loro aroma di cannella e chiodi di garofano li rende inconfondibili all'assaggio e sono perfetti da gustare tutto l'anno, in particolare in autunno e in inverno. Chissà quali semplici segreti nascondono le nonne e le zie che ancora preparano i colac per i propri nipoti, perché portino con loro sempre i sapori della loro terra.