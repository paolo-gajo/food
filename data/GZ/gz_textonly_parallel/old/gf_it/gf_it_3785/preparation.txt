Per preparare i blinis di mais con skyr, avocado e pomodorini al forno versate in una ciotola la farina di mais e quella 00 [1], unite il lievito istantaneo [2] e versate il latte a filo mescolando con una frusta [3]. 
Dividete il tuorlo dall'albume e versate il tuorlo nell'impasto [4]. Mescolate e unite il sale [5] e l'olio [6] mescolando per far incorporare tutti gli ingredienti.
Coprite con pellicola [7] e lasciate a temperatura di 26° per circa 90 minuti. Nel frattempo occupatevi dei pomodorini: prendete i grappoli senza staccare i pomodorini e lavate tutto sotto acqua corrente. Sistemateli su una teglia foderata con carta da forno, condite con l’olio [8] e l'origano secco [9].
Aggiungete anche del sale a piacere e infornate in forno statico già caldo a 200° per 40 minuti. Trascorso il tempo di cottura sfornate i pomodorini e lasciate raffreddare [10]. Montate con le fruste elettriche a neve l'albume tenuto da parte insieme ad altri 35 g di albume (11 e 12).
Prendete l’impasto riposato e versate poco per volta gli albumi montati dal basso verso l’alto [13]. Una volta pronto l'impasto [14], cuocete i blinis: scaldate e ungete con pochissimo olio una padella piatta (potete aiutarvi con carta da cucina per spargere l'olio sulla superficie). Versate qualche mestolo di impasto per creare dei dischetti di circa 6 cm di diametro [15] e cuocete a fuoco medio-basso.
Una volta che la base sarà dorata, girateli delicatamente [16] per cuocerli anche dall'altro lato [17]. Proseguite in questo modo con tutti e una volta cotti poneteli su un piatto da portata [18]. Con queste dosi otterrete circa 20 blinis.
Dividete a metà un avocado, eliminate il nocciolo [19]. Pelate l'avocado [20] e poi dividete la polpa a dadini [21].
Versate in una ciotola e spremete il succo di un limone filtrando con un colino [22]; questo impedirà che la polpa di avocado si ossidi. Condite con un filo d'olio [23] e pepe bianco a piacere. Potete decorare ciascun blinis di mais con un cucchiaio di skyr [24],
dadini di avocado [25] e pomodorini arrosto [26]. I vostri blinis di mais con skyr, avocado e pomodorini arrosto sono pronti per essere serviti [27].