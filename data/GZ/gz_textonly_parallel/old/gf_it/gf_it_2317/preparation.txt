Per preparare gli hamburger di carne fatti in casa, per prima cosa dividete il macinato in 3 ciotole: 2 da 360 g e una da 330 g. Prendete una ciotola da 360 g e aggiungete sale [1] e pepe a piacere [2], poi amalgamate con le mani [3].
Posizionate un coppapasta del diametro di 11 cm su un quadrato di carta forno, prelevate una porzione di carne da 180 g e schiacciatela all’interno del coppapasta [4]. Aiutatevi con un batticarne per ottenere uno spessore uniforme [5], poi rimuovete il coppapasta [6]. Fate la stessa cosa con la restante porzione di impasto così da realizzare 2 hamburger.
Ora tritate le erbe aromatiche con un coltello [7] e aggiungetele alla seconda ciotola con 360 g di carne [8]. Salate, pepate e mescolate con le mani per ottenere un composto uniforme [9].
Formate 2 hamburger aiutandovi sempre con il coppapasta e il batticarne [10] [11]. In ultimo grattugiate l’edamer con una grattugia a fori larghi [12].
Aggiungete il formaggio alla ciotola con 330 g di carne [13], salate, pepate e mescolate con le mani, poi formate gli ultimi 2 hamburger sempre nello stesso modo [14]. I vostri hamburger di carne fatti in casa sono pronti per essere cotti [15]!