I carciofi sono un ortaggio davvero versatile molto utilizzato in cucina: che siano al gratin, trifolati, accompagnati da un gustoso risotto oppure dal pesce, si prestano molto bene per la realizzazione di pietanze saporite e nutrienti. In questa ricetta vi presentiamo i carciofi ripieni, un secondo piatto ricco e sostanzioso che ricorda i tradizionali pomodori ripieni, preparato con una farcitura a base di carne trita, Parmigiano ed erbe aromatiche, molto simile a quello utilizzato anche per le polpette. I carciofi, mondati e utilizzati a mo’ di scrigno, ospitano un cuore morbido e succulento di carne che vale assolutamente la pena provare! Il tocco finale? Un'irresistibile doratura data dal pangrattato, che renderà i vostri carciofi ripieni croccanti al punto giusto! Provate anche la variante vegetariana con uova e formaggio, altrettanto ricca e appetitosa!