Che sia sotto forma di treccia, girelle o di semplice bauletto, il pan brioche è sempre una garanzia di soffice bontà. Con la ricetta del pan brioche alla Nutella l’abbiamo trasformato in un vortice di dolcezza a cui nessuno potrà resistere! Facile da preparare anche senza l’aiuto di una planetaria, questo delizioso rotolo di pasta lievitata è perfetto per la colazione e per la merenda di grandi e piccoli, così come per il buffet di una festa di compleanno. Insomma, ogni scusa è buona per un dolce con Nutella! Persino l’ora della sveglia potrebbe diventare il momento più ambito della giornata: quando taglierete la prima fetta, infatti, il pan brioche alla Nutella rivelerà una spirale a base di crema di nocciole che vi attirerà inesorabilmente verso il bis!