Per preparare le tagliatelle al limone e scampi come prima cosa partite dalla pulizia degli scampi. Eliminate la testa [1], schiacciate il carapace dai bordi per staccarlo facilmente [2]. Estraete anche l'intestino [3]. Ripetete questa operazione per tutti gli altri e man mano non gettate via le teste degli scampi perché serviranno a realizzare la bisque. 
A questo punto riprendete le teste e con una forbice tagliate via gli occhi che risulterebbero amari [4]. Tagliate le chele e con un colpo secco, utilizzando un coltello abbastanza grande, dividetele a metà. Mondate il sedano e tagliatelo a pezzetti [6]. 
Ora fate lo stesso con la carota [7]. Preparate la bisque: versate in una padella un giro d'olio e aggiungete 2 spicchi d'aglio in camicia [8]. Unite anche sedano, carote e mescolate [9]. 
Lasciate rosolare e aggiungete teste e chele degli scampi [10]. Mescolate bene e sfumate con il brandy [11]. Lasciate evaporare e schiacciate bene le teste con un mestolo [12]. 
Aggiungete ghiaccio a coprire [13] e lasciate cuocere per una decina di minuti. Nel frattempo battete a coltello la polpa dello scampo [14]. Trasferite in una ciotola e condite con un pizzico di sale [15].
Aggiungete anche un filo d'olio extravergine [16] e mescolate. Non appena la bisque sarà pronta filtratela [17], raccogliendola in una ciotola [18]. 
Ora in una padella versate il burro e aggiungete qualche fogliolina di maggiorana [19]. Accendete il fuoco e unite il succo dei limoni [20]. Non appena il burro sarà sciolto aggiungete anche un mestolo di bisque [21]. 
Cuocete le tagliatelle in abbondante acqua salata bollente per 2 minuti [22]. Scolatele e trasferitele nella padella con il condimento; aggiungete un filo d'olio e terminate la cottura [24].
Ora impiattate: arrotolate le tagliatelle con una pinza da cucina e trasferitele in un piatto. Utilizzando 2 cucchiaini realizzate le quenelle con la tartare di scampi e sistematene 3 in ciascun piatto [25]. Aggiungete la scorza grattugiata di limone [26] e servite [27]!