Per preparare i lasagne cupcake ai pioppini iniziamo dalla pulizia dei funghi. Tagliate la base per staccarli e poi con una piccola spazzola grattate via i residui di terreno. Spostatevi ai fornelli. In una padella scaldate olio e l'aglio spellato, versate la pancetta e lasciate rosolare a fuoco medio per 2 minuti, così rilascerà il suo grasso. Ora tuffate i pioppini in padella con il rosmarino e proseguite la cottura per 2-3 minuti. Salate, pepate e lasciate intiepidire; a fine cottura eliminate aglio e rosmarino. Intanto lessate le sfoglie di pasta fresca in acqua bollente salata per 1 minuto, sgocciolatele su un canovaccio pulitissimo e fate intipiedire. Da ciascun foglio tagliate un pezzetto di pasta: in questo modo avrete un quadrato e un rettangolo. Spennellate ciascun lato con l'olio. Poi ungete 8 stampini da muffin con un po’ d’olio, adagiate in ognuno una sfoglia quadrata e poi il rettangolo. Farcite con il composto di funghi e pancetta, aggiungete il formaggio a cubetti e infornate a 220° in modalità ventilata per circa 20 minuti. Ecco pronti i vostri lasagne cupcake ai pioppini, buon appetito!