Per preparare la cheesecake al caramello e nocciole, iniziate predisponendo il fondo: mettete i biscotti Digestive nel mixer insieme allo zucchero di canna [1], sminuzzateli finemente e trasferiteli in una ciotola. Sciogliete il burro in un pentolino o nel microonde e aggiungetelo a poco a poco ai biscotti [2], mescolando per amalgamare bene il tutto. Imburrate una tortiera, meglio se a cerchio apribile, del diametro di 22 cm e foderatela con carta da forno (per vedere come fare, guardate qui la nostra Scuola di Cucina: foderare una tortiera con carta da forno). Versate i biscotti sbriciolati nella tortiera e con il dorso di un cucchiaio compattate bene la base di biscotto [3]. Fate raffreddare la base in frigorifero per mezz’ora o in freezer per 15 minuti.
Ora dedicatevi al ripieno iniziando dalla preparazione del caramello: in un tegame abbastanza ampio e dal fondo spesso, mettete a scaldare a fuoco basso 120 g di zucchero semolato con 25 ml di acqua [4]; il fondo spesso è utile per consentire di diffondere uniformemente il calore, evitando di bruciare lo zucchero ancora prima che si caramellizzi. Quando lo zucchero avrà acquistato un bel colore bruno [5], unite altri 50 ml di acqua calda [6] e mescolate velocemente. Togliete dal fuoco la salsa di caramello e lasciatela raffreddare a temperatura ambiente.
In una planetaria dotata di frusta, o in una ciotola con l'aiuto di una frusta a mano, o di uno sbattitore elettrico, ammorbidite il Philadelphia [7] e aggiungete a filo la salsa di caramello [8]. Intanto, tritate le nocciole in un mixer [9], lasciandone qualcuna intera da parte per la decorazione finale.
Aggiungete alla crema di Philadelphia e caramello 25 g di nocciole tritate [10] e infine lo zucchero a velo [11]. Ammollate i fogli di gelatina in acqua fredda per 10 minuti [12]. Se volete saperne di più sull'utilizzo della gelatina, qui la nostra Scuola di Cucina: come utilizzare la colla di pesce.
Una volta ammobidita, strizzate la gelatina e fatela sciogliere in 2 cucchiai di panna, presi dalla dose totale, che avrete fatto intiepidire [13]. Quando il composto sarà arrivato a temperatura ambiente, unite la gelatina sciolta nella panna alla crema [14]. A parte montate a neve ferma la restante panna (qui la Scuola di Cucina: come montare la panna) e incorporatela alla crema [15], mescolandola delicatamente con una spatola dal basso verso l'alto.
La crema di Philadelphia al caramello e nocciole è pronta: riprendete la base di biscotto ormai fredda e versatevi sopra la crema [16], avendo cura di tenere da parte due cucchiai di impasto per la guarnizione finale. Infine livellate la superficie con una spatola o il dorso di un cucchiaio e ponete in frigorifero la cheesecake caramello e nocciole [18] per almeno 4 ore a rassodare. Una volta trascorso il tempo di riposo, sformate la vostra cheesecake e decoratela sulla superficie con dei ciuffi di crema tenuta da parte e messa in una sac-à-poche con bocchetta stellata, e nocciole tritate, e sui bordi con le nocciole tritate avanzate. Ecco la vostra cheesecake caramello e nocciole!