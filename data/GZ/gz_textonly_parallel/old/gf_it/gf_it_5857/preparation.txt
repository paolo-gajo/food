Per preparare la torta salata con cavolo nero cominciate dalla pasta brisè. Basterà versare nel mixer la farina, il burro freddo e il sale [1]. Dopodiché azionate le lame finché il composto non inizia a sbriciolarsi e poi versate l’acqua ghiacciata [2]. Trasferite il composto sulla spianatoia, compattate il tutto con le mani e poi avvolgete nella pellicola trasparente. Lasciate rassodare in frigorifero per almeno 40 minuti [3].
Nel frattempo occupatevi del ripieno. Pulite un porro eliminando le due estremità [4] e poi incidendo in verticale. Dovrete scartare le prime 2 foglie [5] e poi affettatelo a rondelle sottili [6].
Infine pulite il cavolo nero, assicurandovi che le foglie siano integre e non ingiallite, quindi tagliate a tocchetti di 2-3 cm [7] e poi sciacquate. Spostatevi ai fornelli. In una casseruola scaldate un goccio d’olio e tuffate il porro [8]. Lasciatelo stufare per 2-3 minuti a fuoco medio [8] versando poca acqua per non farlo bruciare [9].
A questo punto potete aggiungere il cavolo nero [10], salate, pepate e mescola [11]. Coprite con il coperchio e fate cuocere a temperatura media per 15 minuti; di tanto in tanto ricordate di mescolare [12].
Trascorso il tempo trasferite il composto in una bacinella e fate raffreddare completamente [13] prima di aggiungere il formaggio grattugiato [14], poi l’edamer tagliato a cubetti ci circa 1 cm [15],
e le uova [16]. Insaporite con un altro pizzico di sale e poi sfogliate il timo [17]. A questo punto la brisè dovrebbe essere pronta. Recuperatela, togliete la pellicola e tiratela su una spianatoia leggermente infarinata [18]. 
Tirate l’impasto fino ad ottenere un disco dello spessore di 0,5 cm. Avvolgete intorno al matterello e srotolate la brisé in uno stampo da 22 cm smerlato [19]. Eliminate gli eccessi con un coltellino [20]. Bucherellate la base con i rebbi di una forchetta e poi versate il ripieno [21].
Ecco pronta la vostra torta salata [22] pronta per cuocere in forno statico, già caldo a 180°, sul ripiano più basso (non a contatto con la base) per circa 55 minuti. Se a metà cottura notate che la torta è diventata già troppo dorata allora copritela con un foglio di alluminio [23]. La torta salata con cavolo nero è pronta, attendete qualche minuto prima di sformarla e gustarla [24]!