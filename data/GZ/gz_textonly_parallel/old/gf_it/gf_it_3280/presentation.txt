Per tutti gli appassionati dei sapori agrodolci proponiamo una ricetta accattivante e saporita, i gamberi arrostiti al miele. Un incontro di profumi e aromi in una salsa dal gusto fresco usata per insaporire i gamberi: lime, miele e una nota piccante data dal peperoncino fresco. Una volta infilzati sugli spiedini i gamberi vengono spennellati con la salsa e poi arrostiti sulla griglia. Per finire si prepara una finta maionese aromatizzata alla menta per intingere i gamberi, una vera delizia per il palato. Gustate i gamberi arrostiti al miele come secondo piatto o serviteli come finger food accompagnandoli anche con altri spiedini di mare, andranno a ruba!E se siete amanti dei gamberi provate anche i nostri gamberoni alla griglia!