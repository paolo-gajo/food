Girelle farcite con crema di nocciola, fette di cacao con crema al latte e saccottini con un cuore di cioccolato; nel girotondo di merende golose oggi introduciamo altre delizie dal gusto irresistibile: le tortine soffici al latte. Una crema vellutata e spumosa come una nuvola racchiusa tra due strati di soffice e aromatico pan di spagna: è così che si presentano questi candidi dolcetti monoporzione. Che sia il suono della campanella, atteso con impazienza dai più piccoli, oppure l’occasione di un break per rifocillarsi durante una giornata di lavoro, ogni momento sarà quello giusto per cedere a questo piccolo peccato di gola che non conosce età!