Per preparare i panini con polpette iniziate dalla preparazione dell’impasto: versate la farina 0 in una ciotola, aggiungete anche la farina di grano duro [1] e il lievito [2], versate un po’ di acqua tiepida per iniziare ad impastare [3], proseguite aggiungendo l’acqua a filo e amalgamando l’impasto con l’altra mano,
quando l’impasto risulterà ben amalgamato lavoratelo per qualche minuto [4]. A questo punto aggiungete il sale [5] e la restante acqua, avendo cura di versarla sempre in modo graduale, l’impasto risulterà molto morbido, ma facile da lavorare, quando sarà perfettamente amalgamato e liscio, infarinatelo leggermente [6].
Coprite la ciotola con pellicola trasparente [7], fate lievitare l’impasto a temperatura ambiente e lontano da spifferi per 8/10 ore circa o comunque fino a raddoppiare di volume, i tempi possono variare in base alla stagione.Terminata la lievitazione, ribaltate il vostro impasto su un piano da lavoro abbondantemente infarinato con farina di grano duro [8], stendetelo con le mani fino a ottenere un rettangolo 20 x 30 circa, non serve che sia preciso perché l’impasto è molto idratato [9].
Infarinate abbondantemente la superficie dell’impasto utilizzando sempre la farina di grano duro e iniziate a tagliare 4 filoncini di pasta con l’aiuto di un tarocco [10], adagiateli delicatamente su una o più teglie ricoperte da carta forno. Spolverizzate i filoncini con la farina di grano duro [11], coprite la teglia con un canovaccio da cucina, fateli lievitare ancora per un’ora circa. Passate alla preparazione delle polpette: in una ciotola versate il macinato, le uova [12] e mescolate con una forchetta per amalgamare.
Insaporite il composto il sale [13], l’aglio tritato [14] e il prezzemolo tritato [15].
Infine aggiungete il Grana Padano DOP grattugiato [16] e il pangrattato [17], mescolate ancora per ottenere un composto omogeneo e compatto. Ora potete formare le polpette: prendete delle manciate di impasto da 40 g e create delle palline, adagiatele man mano su un vassoio [18]. Dovrete ottenere circa 14 polpette.
Mondate e tritate finemente la cipolla [19], versate l’olio in una padella antiaderente, versate la cipolla [20] e fatela rosolare a fiamma bassa per pochi minuti, aggiungete la salsa di pomodoro [21],
salate, aromatizzate con il basilico [22] e proseguite la cottura a fiamma bassa. Quando il sugo arriverà a ebollizione, adagiate dentro le polpette [23], coprite con il coperchio [24] e proseguite la cottura per altri 20 minuti circa, mescolando di tanto in tanto.
A cottura ultimata spegnete il fuoco e tenete in caldo [25]. Preriscaldate il forno a 220° (in modalità ventilata) e infornate i filoncini di pane nel secondo ripiano in basso, fate cuocere per 10/12 minuti circa, i tempi di cottura possono variare in base al forno, valutate la doratura desiderata [26].
Tagliate i filoncini di pane in due parti [27], farcite con il sugo e le polpette [28], aggiungete una spolverata di parmigiano grattugiato e qualche foglia di basilico [29], chiudete i panini con polpette e serviteli subito [30].