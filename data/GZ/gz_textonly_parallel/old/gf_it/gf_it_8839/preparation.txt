Per preparare la focaccia veneta iniziate a setacciare insieme 250 gr di farina tipo 00 e 250 gr di farina manitoba [1], in modo da ottenere una farina con la giusta forza, questa quantità sarà sufficiente per tutti gli impasti successivi. Inoltre è importante che tutti gli ingredienti siano ad una temperatura simile per procedere nella realizzazione della focaccia veneta. Una volta ottenuto il vostro mix di farine mescolatele con un cucchiaio [2] e prelevatene 50 gr, poi posizionateli all'interno di un'altra ciotola e unite anche 20 g di zucchero [3].
Aggiungete 4 g di lievito di birra disidratato [4] e versate 80 g di latte (a temperatura ambiente) a filo, mescolando con una forchetta [5] fino ad ottenere una pastella liscia e senza grumi [6].
A questo punto coprite con della pellicola trasparente [7] e lasciate lievitare in forno spento solo con la luce accesa per 1 ora o comunque fino a che non avrà raddoppiato di volume [8] e saranno comparse delle bollicine in superficie [9].
Solo ora potrete procedere a realizzare il secondo impasto: versate nella ciotola di una planetaria, dotata di gancio, 150 gr del mix di farine e 20 g di zucchero [1], unite anche il lievitino [2] e aggiungete l'uovo, sbattuto leggermente e sempre a temperatura ambiente [3].
Iniziate a lavorare l'impasto a velocità media per 2-3 minuti [4], poi aggiungete 30 g di burro (a temperatura ambiente) in due volte aspettando che il primo pezzetto si sia assorbito prima di passare al secondo [5] e continuate a lavorare l'impasto per altri 6-7 minuti fino a che non risulterà ben incordato [6].
A questo punto trasferite l'impasto su un piano di lavoro aiutandovi con un tarocco [7], dategli una forma sferica e riponetelo in una ciotola [8], coprite con della pellicola trasparente e lasciate lievitare nuovamente in forno spento solo con la luce accesa per 4 ore fino a che sarà raddoppiato di volume [9].
Procedete quindi con il terzo impasto: versate nella ciotola della planetaria (sempre dotata di gancio) 100 gr del mix di farine precedentemente preparato e 20 g di zucchero [1]. Unite il secondo impasto [2], azionate la macchina a velocità media e aggiungete l'uovo (a temperatura ambiente) [3].
Attendete 2-3 minuti e unite poco per volta 30 g di burro morbido [4] e continuate a lavorare l'impasto fino a che sarà ben incordato [5]. A questo punto trasferitelo su un piano di lavoro e aiutandovi con le mani date delle pieghe all'impasto, tirando i lembi esterni della pasta verso l'interno [6], questo servirà a dargli una maggiore forza.
Sistematelo all'interno di una ciotola [7] e copritelo con la pellicola trasparente [8]. Riponetelo nuovamente in forno spento solo con la luce accesa per circa 1 ora, fino a quando non sarà raddoppiato di volume [9].
A questo punto occupatevi del 4° ed ultimo impasto: versate nella ciotola della planetaria 200 gr del mix di farine, unite 40 g di zucchero [1], il terzo impasto, l'uovo precedentemente sbattuto [2] e lavorate il tutto per qualche minuto [3].
Aggiungete quindi il rum [4], lasciatelo assorbire e nel frattempo grattate la scorza di un'arancia e di un limone [5]. Poi unite in planetaria il sale e i semi di una bacca di vaniglia [6]
e le scorza degli agrumi [7]. In ultimo unite 40 g di burro ammorbidito poco per volta [8] e attendete fino a che l'impasto sarà ben incordato. Trasferitelo su una spianatoia
e date nuovamente delle pieghe [10] prima di dargli una forma sferica. Trasferitelo all'interno di una ciotola [11] e coprite come al solito con la pellicola per alimenti e lasciatelo lievitare in frigorifero per 15 ore, quindi lasciatelo rinvenire a temperatura ambiente per circa 2 ore. 
A questo punto trasferite l'impasto su una spianatoia leggermente infarinata, date nuovamente delle pieghe e conferite all'impasto una forma sferica [1]. Trasferitela all'interno di uno stampo da panettone di cartone da 750 gr [2] e riponetelo in forno spento solo con la luce accesa per circa 2 ore, fino a che l'impasto non sarà arrivato quasi al bordo. Lasciatelo a temperatura ambiente per qualche minuto in modo da far seccare leggermente la parte esterna
e nel frattempo preparate la glassa montando leggermente gli albumi con lo zucchero a velo [4] fino ad ottenere un composto spumoso, ma non fermo [5]. Aiutandovi con un coltellino affilato intagliate una croce sulla superficie della focaccia [6] 
e spennellate tutta la calotta superiore con la glassa [7]. Cospargete con la granella di zucchero [8] e infornate in forno statico preriscaldato a 170 ° (si sconsiglia l'utilizzo del forno ventilato) per 30 minuti, poi coprite con della carta argentata e continuate la cottura per altri 20 minuti. Per assicurarvi che la focaccia è cotta potete sempre fare la prova dello stecchino. Una volta sfornata lasciate intiepidire la vostra focaccia veneta prima di servirla!