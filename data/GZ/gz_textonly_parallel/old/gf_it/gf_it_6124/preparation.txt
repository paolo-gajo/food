Per preparare il dolce presto fatto, fate fondere il burro a fuoco bassissimo e lasciate intiepidire. In una ciotola versate le uova a temperatura ambiente e lo zucchero [1], lavorate fino ad ottenere un composto spumoso, quindi aromatizzate con i semini di 1 bacca di vaniglia [2] e la scorza grattugiata del limone [3].
Versate la farina e il lievito setacciati poco alla volta [4] lavorando sempre con le fruste il composto. Una volta che le polveri saranno assorbite, unite anche il burro fuso e intiepidito [5]. Quando sarà assorbito, versate per ultimo il latte a temperatura ambiente [6] e lavorate ancora.
Versate il composto in uno stampo a ciambella del diametro di 22 cm [7]. Infornate e cuocete il dolce in forno statico preriscaldato a 170° per circa 50 minuti. Prima di sfornare accertatevi che il dolce sia cotto con la prova dello stecchino: se estraendolo sarà asciutto, vorrà dire che il dolce è pronto. Lasciate intiepidire il dolce presto fatto, poi sformatelo su una gratella per lasciarlo raffreddare completamente e completate la vostra ricetta del dolce presto fatto con una spolverata di zucchero a velo [8] [9]. 