Per preparare lo spezzatino in crosta con patate e funghi, iniziate dallo spezzatino: pulite la polpa di manzo da eventuale grasso in eccesso [1], oppure fate compiere questa operazione dal vostro macellaio di fiducia, quindi dividete la polpa in pezzi [2] e tagliatela a cubotti di circa 1 cm [3].
Fate rosolare la carne, in una capiente pentola con olio extravergine d'oliva [4], per qualche minuto a fuoco vivace e sfumate con la birra [5]. Tagliate a pezzi grossolani il sedano, la carota e la cipolla e aggiungeteli alla carne, mescolando di tanto in tanto. Lavate, sbucciate e tagliate le patate a pezzi e aggiungete anche queste alla carne [6].
Coprite gli ingredienti con il brodo caldo [7], salate e pepate, aggiungete i rametti di timo [8]; date una mescolata e infine unite anche i funghi champignon puliti e tagliati a fette [9]. Coprite la pentola con un coperchio e lasciate cuocere lo spezzatino per circa un’ora a fuoco dolce, aggiungendo il brodo di tanto in tanto, se necessario.
Nel frattempo che la carne cuoce, preparate la pasta brisè alla birra: frullate in un mixer la farina con il burro freddo a pezzi [10] per ottenere un composto sabbioso. Trasferite in composto sulla spianatoia e formate al centro una fontana in cui aggiungerete la birra fredda [11]. Raccogliete gli ingredienti sbattendo prima con una forchetta al centro [12];
quindi proseguite con le mani [13], impastando fino ad ottenere un panetto liscio e morbido [14]. Avvolgete la pasta brisè nella pellicola e fatela riposare in frigorifero per 30-40 minuti [15].
Quando la carne sarà ben tenera e lo spezzatino risulterà piuttosto asciutto e poco brodoso, spegnete il fuoco e fatela raffreddare [16]. Riprendete la pasta brisè alla birra e dividetela a metà, quindi stendete una prima parte in una sfoglia, con l'aiuto del mattarello, spessa circa 3-4 mm [17]. Foderate con la carta da forno una tortiera dal diametro di 26 cm [18] e
ricoprite la tortiera con la prima sfoglia di pasta brisè [19], tagliando la pasta in eccesso con una rotellina taglia pasta per ottenere un bordo alto circa 1 cm e mezzo [20]. Farcite la brisè con lo spezzatino freddo [21] e
schiacciatelo un po’ con il dorso di un cucchiaio sui lati per formare al centro una specie di montagnetta [22]. Stendete anche l’altra metà di pasta in una sfoglia alta 1 cm e usatela per ricoprire lo spezzatino [23]. Eliminate la pasta in eccesso e schiacciate i bordi per sigillare e chiudere la pasta [24].
Praticate un buco al centro con la punta di un coltellino, che servirà per far fuoriuscire il vapore durante la cottura [25]; con i ritagli di pasta formate delle piccole foglioline o dei decori di vostro gradimento che userete per abbellire la pasta [26]. Incidete leggermente il bordo della pasta brisè con i rebbi di una forchetta per ottenere un effetto decorativo e per chiudere bene i bordi [27].
Spennellate la superficie della pasta brisè con un uovo sbattuto con un po' di panna o latte (28-29) e infornate in forno statico preriscaldato a 180° per 50 minuti circa (se forno ventilato 160° per 40-45 minuti). Sfornate lo spezzatino in crosta con patate e funghi quando la superficie sarà ben dorata [30]: aspettate qualche minuto per farlo intiepidire e servite il vostro spezzatino in crosta con patate e funghi!