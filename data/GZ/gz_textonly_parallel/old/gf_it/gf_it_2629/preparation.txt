Per preparare le brioches allo yogurt senza uova iniziate a setacciare in una ciotola le farine e unite il lievito disidratato [1]; potete anche utilizzare il lievito di birra fresco: in questo caso la dose è 18 g. Mescolate e versate tutto nella tazza di una planetaria, quindi unite lo zucchero semolato [2]. Montate il gancio e iniziate a far andare la planetaria; aggiungete a filo il latte a temperatura ambiente [3]
Poi quando sarà incorporato, unite lo yogurt [4] e continuate a lavorare l'impasto; incidete una bacca di vaniglia e con un coltellino raschiate l'interno per prelevare i semini da aggiungere al composto [5], quando tutto sarà amalgamato, versate anche il sale [6]
Continuate a lavorare l'impasto e quando si staccherà dalle pareti, potrete aggiungere il burro ammorbidito un pezzetto alla volta aspettando che il precedente si sia assorbito prima di proseguire con il successivo [7]. Continuate a far andare la planetaria fino a quando l'impasto liscio non si sarà incordato al gancio [8]. Quindi ponetelo su un piano di lavoro leggermente oleato e impastate qualche istante [9]
il tempo di dare una forma rotonda; ponete l'impasto in una ciotola e coprite con pellicola trasparente [10]. Quindi ponete a lievitare in forno spento con luce accesa (temperatura 28-30°) per almeno 2 ore. Quando sarà passato il tempo necessario, riprendete l'impasto che avrà raddoppiato il suo volume e rovesciatelo su un piano di lavoro leggermente oleato [11]. Quindi stendetelo in un rettangolo [12]
e realizzate delle pieghe riportando l'impasto dall'esterno verso l'interno, prima con il lato più lungo [13], poi con i lati più corti per richiuderlo [14]. Quindi date una forma rotonda all'impasto [15]
Ponete nuovamente a lievitare coperto con pellicola e in frigorifero per tutta la notte o almeno 10-12 ore [16]. Dopodichè andrà tolto dal frigorifero 2-3 ore prima di lavorarlo in modo da farlo rinvenire. Rovesciate quindi l'impasto su un piano di lavoro [17] leggermente infarinato. Poi dividete l'impasto in due parti uguali. Coprite con pellicola una metà e stendete l'altra con il mattarello in un rettangolo [18];
dovrete ottenere una sfoglia sottile 40x28 cm [19]. Coprite con un canovaccio per lasciar rilassare l'impasto almeno 10 minuti. Poi con un taglia pasta liscio dividete il rettangolo di pasta e ricavate 16 triangoli di 9 cm come base [20]. Iniziate ad arrotolarli dalla base [21]
fino alla punta e otterrete delle mezze lune [22]. Disponeteli su una leccarda foderata con carta da forno spennellateli con poco latte [23]. Cuocete in forno statico preriscaldato a 180° per circa 20 minuti (160° per 10 minuti se forno ventilato). Una volta cotti e dorati, potete sfornarli [24].
Proseguite intanto con l'altra metà di impasto: stendentela in un quadrato 30x30 cm, lasciatela rilassare 10 minuti coperta con un canovaccio. Poi con il taglia pasta liscio dividetela in tre parti da 10 cm di spessore l'una [25]; tagliate ciascuna parte in 11 quadrati di 8 cm di lato e create un arricciatura centrale, schiacciando due lati verso l'interno con le dita [26]. Con il tagliapasta realizzate due tagli alle due estremità del fiocco [27]
poi realizzate una torsione del fiocco, per dare la forma tipica delle nastrine [28]. Adagiatele su una leccarda foderata con carta da forno, spennellate con il latte e cospargete la superficie di ciascuna nastrina con dello zucchero di canna [29]. Cuocete in forno statico preriscaldato a 180° per circa 20 minuti (160° per 10 minuti se forno ventilato). Una volta cotte, sfornatele [30] e le vostre brioche allo yogurt senza uova a forma di cornetti e nastrine sono pronte per una fragrante colazione!