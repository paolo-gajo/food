Ci sono piatti che nascono dalle intuizioni e dalla fantasia, come nel caso della pinsa, altri ancora per puro caso. Uno di questi è la pizza bianca romana! Si narra infatti che questa preparazione, oggi pezzo forte della tradizione culinaria capitolina, sia nato per l’esigenza dei fornai di verificare la temperatura del forno dove cuocere il pane. Si testava quindi il calore usando un piccolo pezzo di impasto che… diventò così la pizza bianca! Non è una focaccia ma nemmeno una pizza; il suo profumo solletica le papille gustative rallegrando al primo assaggio perché è uno di quegli impasti in grado di racchiudere tutti i sapori autentici della tradizione. Noi vi invitiamo a provare la nostra versione da fare in casa, quando la fame coglie all’improvviso e non si può proprio resistere a questa tentazione. Resterete conquistati dalla superficie morbida e dalla base croccante che rendono questa preparazione davvero unica! E se volete gustarla come street food, non c’è romano o turista che non l’abbia provata farcita con la mortadella che, come si direbbe a Roma, è “'a morte sua”!E se siete amanti dei lievitati, provate anche la nostra pizza a lunga lievitazione!