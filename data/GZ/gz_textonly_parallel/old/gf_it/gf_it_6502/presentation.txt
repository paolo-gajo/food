La lasagna ha da sempre un posto d’onore sulle tavole degli italiani, soprattutto per il pranzo della domenica o in occasione di feste e ricorrenze speciali! Protagonista indiscussa dei menù nostrani, è conosciuta anche all’estero soprattutto nella versione più tradizionale, alla bolognese. Ma gli utenti più "affamati" avranno sicuramente assaggiato anche le altre innumerevoli varianti a base di pesce o verdure, tutte ugualmente ricche e appetitose come quella di zucchine! A questo gustoso elenco vogliamo aggiungere le lasagne al salmone, molto semplici da preparare ma di grande effetto. Le classiche sfoglie all’uovo si alternano a morbide fette di salmone affumicato, accompagnate dalla freschezza delle foglie di spinacino e dalla consistenza vellutata dell’immancabile besciamella. Abbondante pepe nero e qualche ciuffo di aneto aggiungono una nota vivace e briosa che renderà il tutto davvero irresistibile! Stupite i vostri invitati portando a tavola una sfiziosa rivisitazione di uno dei primi piatti più apprezzati della nostra cucina: le lasagne al salmone saranno all’altezza di qualsiasi occasione, da quelle informali a quelle più importanti!