Per preparare gli spaghetti alle vongole con fiori di zucca e zafferano, per prima cosa spurgate le vongole: mettetele in una ciotola con l’acqua e aggiungete il sale grosso [1], poi lasciatele in ammollo per circa 2 ore. Smuovete di tanto in tanto la ciotola e cambiate l’acqua un paio di volte, fino a che non vedrete più tracce di sabbia. Nel frattempo pulite i fiori di zucca eliminando il pistillo interno [2]: se sono piccoli potete lasciarli interi, oppure tagliateli in 2 o 3 parti. Tritate finemente il prezzemolo [3].
Quando le vongole saranno pulite, mettete sul fuoco una pentola con l’acqua per la pasta e passate alla cottura: in un tegame capiente scaldate l’olio con 2 spicchi d’aglio [4] e fate insaporire per qualche minuto, poi aggiungete le vongole [5], alzate la fiamma e sfumate con il vino bianco [6].
Coprite il tegame con il coperchio [7] e cuocete per qualche minuto finché non si saranno aperte [8]. Scolate le vongole in un colino e raccogliete il liquido di cottura in una ciotola [9]: ve ne serviranno circa 330 g.
A questo punto l’acqua per la pasta sarà arrivata al bollore, quindi salate e cuocete gli spaghetti al dente [10]. Mentre la pasta cuoce occupatevi dei fiori di zucca: nello stesso tegame che avete utilizzato per le vongole scaldate un altro filo d’olio e uno spicchio di aglio, poi aggiungete i fiori di zucca [11], salate [12] e pepate.
Sfumate con un po’ del liquido di cottura delle vongole [13] e fatelo evaporare a fuoco medio, mescolando delicatamente [14], poi rimuovete l’aglio. Nel frattempo mettete i pistilli di zafferano in una ciotolina e aggiungete un paio di cucchiai di acqua di cottura della pasta così che rilascino il sapore [15].
Quando la pasta sarà al dente, unite le vongole ai fiori di zucca [16], poi scolate gli spaghetti direttamente nel tegame. Versate il liquido di cottura delle vongole rimasto [17] e lo zafferano [18] e finite di cuocere gli spaghetti mescolando a fuoco vivace.
Infine aggiungete il prezzemolo tritato [19] e un filo d’olio [20] e servite i vostri spaghetti alle vongole con fiori di zucca e zafferano [21]!