Se su stecco siete abituati a gustare solo ghiaccioli e gelati, lasciatevi tentare dalla nostra variante salata con edamer croccante, un goloso appetizer che stuzzicherà i palati più curiosi. L'edamer croccante è perfetto per un aperitivo tra amici, da gustare anche in piedi in attesa di una luculliana cena! Al primo morso la dorata panatura leggermente speziata vi aprirà un mondo formaggioso, caldo e morbido: l'edamer si scioglierà in bocca. Divertitevi ad arricchire il vostro aperitivo con l'edamer croccante da assaporare in un boccone, magari insieme ad altre sfiziose idee a base di formaggio fritto come i mozzarella stick, il cacio fritto o le mozzarelline fritte, modi gustosi e filanti per intrattenere gli ospiti con gusto!