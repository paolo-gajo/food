Per preparare la ciambella al cioccolato, per prima cosa tritate il cioccolato fondente al coltello [1], fatelo sciogliere a bagnomaria oppure nel microonde e lasciatelo raffreddare completamente [2]. Versate le uova e i semi della bacca di vaniglia in una planetaria munita di fruste (oppure utilizzate le fruste elettriche e una ciotola) [3], mettetele in azione
e unite lo zucchero [4]. Quando il composto sarà diventato spumoso versate l’olio a filo [5] e il cioccolato fuso ormai freddo, sempre mantenendo in funzione la planetaria [6].
A questo punto setacciate le polveri e aggiungete la farina [7] e il lievito, un cucchiaio per volta [8]. Quando le polveri saranno ben incorporate al composto, unite anche un pizzico di sale [9]
e il latte a filo [10] e continuate a montare per ottenere un composto liscio e omogeneo [11]. Imburrate uno stampo da ciambella da 25,5 cm di diametro e versate all’interno il composto ottenuto [12].
Cuocete in forno statico preriscaldato a 180° per circa 55-60 minuti, posizionando lo stampo sul ripiano in basso e facendo sempre la prova stecchino prima di sfornare. Una volta cotta [13], lasciate intiepidire la ciambella all’interno dello stampo, poi sformatela e lasciatela raffreddare completamente su una gratella [14]. La vostra ciambella al cioccolato è pronta per essere gustata [15]!