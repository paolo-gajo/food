Per preparare le torrette di patate arrosto lavate e pelate con cura le patate [1], quindi tagliatele a fette piuttosto sottili (circa 3 mm) utilizzando una mandolina [2] (se non l’avete potete fare la stessa operazione con un coltello). Fate attenzione a tagliare le patate mantenendole dritte, per ottenere delle fette che siano il più possibile tonde e regolari. Tritate il rosmarino finemente con un mixer [3] e cominciate a comporre le torrette:
disponete sulla prima fetta di patata sale [4], pepe [5] e un pizzico di rosmarino tritato [6],
sovrapponete una seconda fetta [7] e condite nuovamente con sale, pepe e rosmarino: procedete nello stesso modo fino a formare delle "torrette" alte circa 4 cm. Quando le avrete composte tutte, adagiatele su una leccarda ricoperta con carta da forno e versate un cucchiaio d’olio extravergine d’oliva sulla superficie di ciascuna torretta [8]. Infornate il tutto alla massima potenza del vostro forno, per 25-30 minuti, fino a doratura (fate attenzione a non bruciacchiare troppo le patate) [9]. Le torrette di patate arrosto sono pronte: servitele calde.