Per preparare il plumcake alle carote per prima cosa pelate le carote [1], quindi spuntatele [2] e grattugiatele con una grattugia a maglie sottili [3].
Otterrete circa 160 g di purea [4]. Ora occupatevi dell’impasto. In una ciotola versate lo zucchero di canna [5], aggiungete le uova [6] e sbattete il composto con una frusta.
Incorporate anche le carote [7], mescolate e versate l’olio [8]. Aggiungete anche la farina 00 e il lievito setacciate attraverso un colino [9].
Unite ora anche la farina di mandorle [10].Mescolate ancora per ottenere un composto omogeneo e senza grumi. Aromatizzate con la scorza di arancia [11] e con quella di limone [12].
L’impasto è pronto [13], versatelo in uno stampo da plumcake svasato che misuri 17x8 cm nella parte inferiore e 11x20 cm nella parte superiore, con un bordo alto 7 cm [14]. Decorate la superficie con le mandorle a lamelle [15].
Cuocete il dolce in forno statico preriscaldato a 180° per 1 ora, nel ripiano centrale. Quando il plumcake alle carote sarà cotto, sfornatelo [16], lasciatelo intiepidire e poi sformatelo. Spolverizzate la superficie con zucchero a velo [17] e servite [18].