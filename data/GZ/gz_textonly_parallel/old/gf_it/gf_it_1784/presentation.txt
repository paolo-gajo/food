Il sorbetto al limone è un fine pasto fresco e gustoso, conosciuto e apprezzato per le sue proprietà dissetanti e digestive. Con le sue note piacevolmente aspre, il sorbetto si gusta tutto l’anno: rinfresca d’estate ed è ottimo per chiudere in dolcezza un lauto pranzo a base di pesce, come quelli preparati in occasione delle feste, in particolare durante la Vigilia di Natale e Capodanno. Questo delizioso sorbetto con il suo inconfondibile aroma e la sua cremosità è una ricetta che non teme le mode ma conosce golose varianti come il sorbetto al limone e vodka o il sorbetto al limone senza albumi che vi proponiamo qui. In questa nostra versione il sorbetto risulterà più leggero senza alterarne il gusto tipico. Inoltre è la soluzione perfetta per chi è alla ricerca di un dessert senza uova!