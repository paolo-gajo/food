Per preparare le crepe con finferli e pancetta, iniziate facendo sciogliere il burro a fuoco bassissimo. Lasciate intiepidire, poi unite il latte alle uova [1], sbattete con la frusta e versate il burro fuso intiepidito [2]. Aggiungete la farina [3]
e il sale [4] e amalgamate il tutto con la frusta: dovrete ottenere un composto liscio senza grumi [5]. Scaldate una crepiera di circa 22 cm di diametro (o una padella ampia con doppio fondo), ungetela con pochissimo burro da spargere sulla superficie e versate un mestolo di pastella al centro [6];
stendetelo in modo uniforme con l'apposita spatola stendi crepe o roteando la padella [7]. Fate cuocere per un paio di minuti, giusto il tempo che la base si dori, poi girate delicatamente la crepe e cuocete anche dall'altro lato [8]. Man a mano che sono pronte impilate le crepe su un piatto da portata [9], poi tenete da parte coperte con pellicola.
Passate alla preparazione dei funghi: potete pulirli con un panno asciutto o leggermente inumidito, poi tritateli al coltello [10]. Riducete la pancetta a cubetti, mondate e tritate anche la cipolla [11]. Versate un filo d’olio in padella e fate soffriggere la cipolla alcuni minuti [12] a fuoco dolce, mescolando di tanto in tanto fino a farla appassire.
Aggiungete i funghi [13]. Mescolate e unite anche la pancetta a cubetti [14], il timo sfogliato [15], sale e pepe a piacere. Cuocete per circa 5-6 minuti: la pancetta dovrà risultare croccante e i funghi morbidi.
Una volta pronto, fate intiepidire leggermente il condimento e farcite le crepe: versate funghi e pancetta su una metà [16], aggiungete la fontina a cubetti [17], poi chiudete a mezza luna [18].
Ungete una teglia con un filo d’olio e aggiungete circa due cucchiai di pangrattato per rivestire il fondo [19]. Sistemate le crepe una accanto all'altra, aggiungete il Parmigiano in superficie, un filo d’olio, pepe [21] e ancora qualche fogliolina di timo. Cuocete in forno statico preriscaldato a 190° per circa 10 minuti. Una volta sfornate, le vostre crepe salate con finferli e pancetta sono pronte per essere servite!