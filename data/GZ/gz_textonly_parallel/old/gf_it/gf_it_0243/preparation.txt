Per preparare la frittata di zucchine iniziate dalla preparazione delle verdure: lavatele ed asciugatele. Prendete quelle piccole, tagliatele a rondelle molto sottili [1] e versatele in una ciotola. Insaporitele con un filo di olio [3].
Aromatizzate con delle foglioline di menta spezzettate in maniera grossolana [4]. Aggiustate di sale [5] e pepe. Tenetele da parte. Passate alle zucchine di medie dimensioni e tagliatele a fettine, nel senso della lunghezza [6].
Poi tagliatele a dadini [7]. Prendete ora una padella antiadenrente dal fondo di 28 cm di diametro (la padella avrà un diametro complessivo di 33,5 cm) e fate rosolare uno spicchio d'aglio con un filo di olio [8]. Quando l’aglio avrà ottenuto una colorazione dorata eliminatelo [9].
Fate cuocere le zucchine tagliate a cubetti [10] a fuoco vivace per 7-8 minuti. Regolate di sale [11] e pepe. Una volta che saranno pronte, tenetele da parte e dedicatevi alle uova per la frittata. Sbattete le uova con una frusta a mano [12] oppure con una forchetta.
Regolate di sale [13] e pepe [14], quindi unite il formaggio grattugiato [15] poco alla volta per incorporarlo bene alle uova.
Mentre continuate a sbattere [16] spolverizzate con la noce moscata [17]. Dovrete ottenere un composto omogeneo [18].
Aggiungete nella padella con le zucchine a tocchetti le uova sbattute [19] e coprite con il coperchio [20] facendo cuocere per 8 minuti a fuoco moderato [21].
Trascorso il tempo, appoggiate un piatto sopra alla padella antiaderente. Capovolgete la padella sul piatto. Quindi appoggiate nuovamente la padella sul fuoco e disponete in maniera uniforme le zucchine tagliate a rondelle sulla sua superficie [22]. Fate scivolare nuovamente la frittata in padella per cuocerla sul lato opposto e fare in modo che le zucchine a rondelle vengano incorporate nella preparazione [23]. Lasciate cuocere così per 2-3 minuti e ora la frittata di zucchine è pronta per essere gustata [24]!