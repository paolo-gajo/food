Cosa c'è di meglio di una frittata quando si ha poco tempo per armeggiare tra pentole e fornelli? Ricca e nutriente, sazia con gusto. Per renderla più appetitosa una variante delicata prevede l’aggiunta delle zucchine. Nei condimenti di primi piatti o come contorni, al vapore o trifolate, le zucchine sono una verdura molto versatile in cucina. Nella ricetta di oggi questo ortaggio, tipicamente mediterraneo, viene aggiunto alle uova per rendere la frittata ancora più ricca e stuzzicante. Il loro gusto delicato si sposa bene con cotture rapide che ne esaltino il gusto, senza alterarlo, come in questa ricetta. Una frittata veloce e semplice da realizzare, dal sapore così delicato che metterà d’accordo tutta la famiglia! Sempre per la stagione estiva potete abbinare a questo piatto anche altre varianti colorate e fresche, come la frittata con pomodori e basilico o con melanzane e pomodorini, mentre per l'autunno non perdetevi la frittata di finferli!