Per preparare le mezze maniche con pomodorini e acciughe iniziate mettendo a bollire in un tegame abbondante acqua per la pasta. Quando è a bollore, salate. Continuate nel frattempo con la preparazione del vostro sugo. Prendete quindi i pomodorini, lavateli bene e riponeteli sopra un tagliere dove li taglierete a metà e poi in quarti [1]. Prendete ora una padella antiaderente, cospargetevi un filo di olio e ponetevi uno spicchio di aglio che farete dorare a fuoco moderato [2]. Quando l’aglio sarà dorato toglietelo dalla padella [3].
Aggiungete quindi nella padella le acciughe pulite [4], facendole sciogliere nell’olio [5]. Quando le alici saranno ben sciolte, aggiungete i pomodorini precedentemente tagliati in quarti [6].
Fate saltare i pomodorini a fuoco vivo nell’olio con le acciughe [7], fino a che cominceranno ad ammorbidirsi, ma senza spappolarsi completamente. A questo punto aggiungete il peperoncino privato dei semi e tagliato a listarelle ed aggiustate di sale e pepe. State attenti a non salare troppo dal momento che le acciughe risultano già molto salate. Cuocete la pasta e scolatela al dente [8] e fatela saltare nel sugo qualche istante. A questo punto le vostre mezze maniche con pomodorini e acciughe sono pronte. Ponete la pasta saltata nel sugo in piatti da portata e servitela ben calda guarnendo, se lo gradite, con delle foglie di basilico e acciughe arrotolate [9].