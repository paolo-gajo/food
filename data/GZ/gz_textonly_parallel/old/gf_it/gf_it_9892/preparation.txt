Per realizzare la parmigiana di carciofi, per prima cosa occupatevi della pulizia dei carciofi: eliminate le foglie esterne più dure [1], poi rimuovete lo strato esterno fibroso del gambo [2] e l’estremità superiore [3].
Dividete i carciofi a metà per il lungo e rimuovete la barbetta con un cucchiaino [4], poi tagliateli a fettine di circa mezzo cm di spessore [5]; in tutto vi occorreranno circa 650 g di carciofi puliti. Ora infarinate leggermente i carciofi tagliati a fettine [6] e scaldate l’olio di semi in una padella fino a una temperatura di circa 140°-150°.
Quando l’olio sarà caldo, friggete i carciofi infarinati per 2-3 minuti [7], poi scolateli su carta assorbente per eliminare l’olio in eccesso [8]. Mentre i carciofi si intiepidiscono, tagliate il formaggio a cubetti [9]
e tritate finemente il prezzemolo [10]. A questo punto imburrate 4 cocottine del diametro di 11 cm [11] e iniziate ad assemblare le vostre mini parmigiane: formate un primo strato di carciofi [12],
aggiungete qualche cubetto di formaggio [13], un cucchiaio di Parmigiano grattugiato [14], una macinata di pepe [15]
e una manciata di prezzemolo tritato [16], poi ripetete gli strati fino ad esaurimento degli ingredienti, terminando l’ultimo strato solo con parmigiano e pepe nero. Posizionate le cocottine su una leccarda [17] e cuocete in forno statico preriscaldato a 180° per 15 minuti posizionandole sul ripiano medio, fino a che non saranno belle dorate in superficie. La vostra parmigiana di carciofi è pronta per essere servita, calda o tiepida [18]!