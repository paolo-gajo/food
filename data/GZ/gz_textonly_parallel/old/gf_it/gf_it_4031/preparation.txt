Per preparare il risotto al gorgonzola iniziate mondando lo scalogno e tritandolo molto finemente, poi fatelo appassire a fuoco dolce nel burro che avrete sciolto in un tegame [1]. Quando lo scalogno sarà ben appassito aggiungete il riso [2] e fatelo tostare per circa 2 minuti, fino a quando inizierà a diventare trasparente, poi sfumate con il vino bianco [3].
Aggiungete un mestolo di brodo [4] e procedete con la cottura del risotto, aggiungendo brodo ogni qualvolta il risotto si asciugherà. Quando la cottura del risotto sarà quasi terminata mantecate con il gorgonzola a pezzetti [5] e con il grana grattugiato [6]. Togliete dal fuoco e pepate a piacere. Servite il risotto al gorgonzola immediatamente!