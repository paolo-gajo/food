Per preparare la quiche con verdure e pancetta, iniziate preparando la pasta brisé secondo la nostra ricetta (clicca qui) e poi mettetela in frigorifero a riposare per 40 minuti avvolta nella pellicola trasparente, oppure comprate un rotolo di pasta briseé già pronta. Preparate le verdure: prendete la carota, pelatela e tagliatela a cubetti piuttosto piccoli; prendete la zucchina e la melanzana e, eliminando la parte bianca in eccesso [1] tagliatele a cubetti; prendete ora i peperoni e, dopo aver eliminato i semi e i filamenti interni, tagliateli a cubetti sempre piuttosto piccoli [2]; tagliate il porro a rondelle [3].
Tritate ora il cipollotto e mettetelo in una padella [4] con due cucchiai di olio; quando sarà dorato, aggiungete le verdure tagliate (tutte tranne il porro), salate, pepate [5] e fate cuocere per circa 10 minuti (le verdure dovranno scottarsi e non cuocersi completamente). Mentre cuociono le verdure, mettete in un’altra padella il burro e fatelo sciogliere; aggiungete il porro, fatelo quindi appassire per 5 minuti dopo di che aggiungete la pancetta tagliata a dadini; [6] fate cuocere il tutto per altri 5 minuti.
In una ciotola abbastanza capiente, mettete la panna e le tre uova [7] e, con l’aiuto di una frusta, cominciate a sbattere amalgamando gli ingredienti; aggiungete il Grana Padano grattugiato [8], le verdure stufate [9], il composto di porri e pancetta, il pepe e la noce moscata. Mischiate bene il tutto, assaggiate e, se occorre, aggiustate di sale.
Tirate fuori dal frigorifero la pasta brisè, tiratela con il mattarello in una sfoglia sottile e mettetela in una tortiera (o teglia): fate in modo, con la pasta, di coprire anche i bordi laterali della tortiera. Accendete il forno a 180°. Bucherellate il fondo della pasta brisé con una forchetta [10] e riempite con il composto precedentemente ottenuto [11]; con l’aiuto di una spatola livellate il composto e poi abbassate i bordi di pasta non coperti dal ripieno formando una cornice tutta intorno alla quiche., che spennellerete con dell'albume d'uovo [12]. Infornate la quiche con verdure e pancetta per 50 minuti e servitela tiepida!