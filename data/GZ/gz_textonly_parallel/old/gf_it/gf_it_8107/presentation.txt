Siete pronti per fare un giro in Francia? Ma non vi parleremo della tarte tatin o di una classica omelette! No, perché abbiamo in mente qualcosa di più particolare! Stiamo parlando della famosissima quiche Lorraine, vale a dire la madre di tutte le torte salate. Grazie ad un crust, cioè la base, fatta di pasta frolla salata o, a piacere di brisè, una crema versatile a base di panna e uova e un ricco ripieno di pancetta e gruyere il gioco, anzi la ricetta è fatta! A causa della sua bontà, non è poi così difficile imbattersi in una fetta di quiche Lorraine in giro per il mondo. Pensate infatti che la sua notorietà è paragonabile quasi a quella del family club sandwich, e oggi grazie alla ricetta di GialloZafferano potrete portare un po' di cucina Lorena direttamente a casa vostra. Oggi inforniamo insieme la quiche Lorraine!