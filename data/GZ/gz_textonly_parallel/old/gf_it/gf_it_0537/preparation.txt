Per realizzare i pancake alla banana per prima cosa sciogliete il burro in un pentolino o in microonde e lasciatelo raffreddare, sbucciate le banane che devono essere ben mature, tagliate la polpa a pezzettini [1] e ponetele in una ciotola (ne dovrete utilizzare 140 g), quindi schiacciate la polpa con la forchetta [2] per ottenere una purea. Unite l'uovo [3],
il latte [4], il burro fuso lasciato intiepidire [5] e mescolate il composto con una forchetta [6]. Amalgamate bene i liquidi e tenete da parte.
In un’altra ciotola versate la farina, lo zucchero [7], il bicarbonato [8] e un pizzico di sale. Versate i liquidi sulle polveri [9] e mescolate bene con una frusta
per ottenere una pastella omogenea e senza grumi [10]. Tritate grossolanamente le nocciole [11] e tenetele da parte. Non serve il tempo di riposo per la pastella quindi si può passare alla cottura: prendete una padella ampia antiaderente o una crepiera e accendete il fuoco medio. Quindi ungete leggermente con il burro, spargendolo sul fondo della padella con l'aiuto di carta da cucina [12].
Quando sarà ben calda, prendete un mestolo di impasto e versatelo in padella, senza spargere il composto [13]. Cospargete la superficie con delle nocciole tritate [14] e cuocete per 2-3 minuti: quando la spatola si infilerà comodamente sotto il pancake sarà segno che si potrà girare e cuocerlo dall'altro lato per altri 2 minuti circa, fino a quando non sarà dorato in superficie [15].
Man a mano che li re sono pronti, impilateli su un piattino [16]; con queste dosi ne otterrete 10 circa. Insaporiteli con lo sciroppo d’acero [17] e guarniteli a piacere con fettine di banana e le nocciole rimaste [18]!