L’Umbria è una terra dalla tradizione culinaria antica, il suo patrimonio gastronomico vanta ricette appetitose e sostanziose come i cannelloni di carne oppure gli strangozzi alla spoletina. Accanto a questi piatti ricchi, troviamo anche preparazioni più semplici legati alle tradizioni contadine come la bandiera, la peperonata umbra. Si tratta di un contorno saporito e genuino realizzato con peperoni verdi, cipolle bianche e polposi pomodori. Un mix di colori che ricorda il tricolore. La cottura lenta e paziente ci restituisce una pietanza cremosa che sprigiona tutti i profumi e sapori ben amalgamati degli ortaggi estivi, protagonisti della ricetta. La bandiera è il contorno estivo perfetto da accompagnare a un secondo di carne come il pollo alla cacciatora oppure di pesce come il baccalà in umido, per chi vuole rimanere in tema di piatti estivi semplici e rustici!