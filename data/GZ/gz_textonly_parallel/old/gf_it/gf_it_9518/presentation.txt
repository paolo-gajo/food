La torta brulè al limone è un dolce dal cuore tenero e irresistibile, formato da una base di friabile pasta frolla farcita con una crema dolce e vellutata, aromatizzata con scorza e succo di limone. Per donare una consistenza più compatta alla crema, viene aggiunta della panna "inspessita", un termine che in pasticceria indica un composto lavorato poco tempo perchè diventi quasi semimontato. Il tocco finale di questa torta è l’effetto brulè che viene realizzato caramellando lo zucchero di canna in superficie con il cannello. Potrete in alternativa utilizzare il grill del forno per dare alla vostra torta brulè al limone il tipico aspetto imbrunito.