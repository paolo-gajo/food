Nella ciotola di una planetaria, versate il burro freddo a cubetti, unite lo zucchero semolato e a velo già miscelati [1], aggiungete anche il sale [2] e impastate con la foglia fino ad ottenere un composto dalla consistenza sbriciolosa. A questo punto aggiungete la farina setacciata [3] e impastate per qualche altro secondo per amalgamarla al resto.
Unite anche l’uovo intero e i tuorli [4] (potete mettere da parte un albume che vi servirà per spennellare successivamente) e continuate a lavorare l’impasto; non appena avrà una consistenza meno grezza, trasferitelo su una spianatoia di legno, compattate l’impasto con le mani, cercando di impastare il meno possibile, giusto il tempo di assorbire il composto secco ancora non compattato [5]. Formate un panetto, appiattitelo leggermente e avvolgetelo nella pellicola [6]; fate riposare per almeno 40 minuti in frigorifero.
Passato il tempo necesario, potrete riprendere il panetto, quindi posizionarlo su un foglio di carta da forno e stenderlo leggermente con il mattarello [7]. Poi adagiate un altro foglio di carta da forno [8] e terminate di stendere il panetto per formare un disco spesso circa 6-7 mm [9]. 
Imburrate leggermente una tortiera di 25 cm di diametro dal fondo alto; togliete la carta da forno che copre il disco, arrotolate delicatamente il disco di frolla sul mattarello [10] e srotolatelo delicatamente sulla tortiera [12], facendo aderire bordi e fondo [12].
Rifilate i bordi con la lama di un coltellino [13], lasciandoli alti circa 2,5 cm. Quindi bucherellate il fondo con i rebbi di una forchetta e adagiate un disco di carta da forno [14] su cui posizionare i pesetti per la cottura alla cieca della base [15]: cuocete la frolla in forno statico preriscaldato a 165° per 40-50 minuti (155° per circa 30-40 minuti se forno ventilato).
Nel frattempo dedicatevi alla crema: in una ciotola versate le uova e lo zucchero poco alla volta (in tre volte andrà bene) [16], montate con la frusta a mano fino ad ottenere un composto chiaro e spumoso [17]; grattugiate la scorza di sei limoni (con i limoni privi di scorza potete realizzare una limonata fresca) [16]
unitela al composto [19] insieme al succo filtrato di due limoni [20]. A parte lavorate la panna fresca liquida con uno sbattitore elettrico, in modo da ottenere una consistenza “ispessita” (dovrà rimanere molto cremosa) [21];
unitela al composto di uova e zucchero [22] e mescolate con una frusta. Coprite con pellicola a contatto e riponete in frigorifero a rassodare per almeno 40 minuti. Quando la base della torta brulée sarà cotta, sfornatela e lasciatela intiepidire quindi spennelate il fondo con dell’albume [23] e rimettete in forno alla stessa temperatura per qualche minuto in modo che si asciughi e si colori. Dopodichè, sfornate la frolla e versate la crema all’interno della torta aiutandovi con un mestolo [24], quindi rimettete in forno a 125-130° per circa 150 minuti (se forno ventilato a 115-120° per 130 minuti). Il tempo varia a seconda di quanto riposo fate fare alla farcitura in frigorifero, più si raffredda più ci vorrà per cuocersi.
Quando la torta sarà imbrunita, in superfice sfornatela e fatela intiepidire quindi sformatela e lasciatela raffreddare su una gratella. Poi cospargete la superficie con zucchero di canna [25] e fiammate con il cannello [26]. Servite la torta brulée al limone ben imbrunita in superficie [27]!