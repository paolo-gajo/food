Per preparare la Red Velvet cheesecake iniziate predisponendo il fondo: mettete i biscotti Digestive nel mixer insieme allo zucchero di canna [1], quindi sminuzzateli finemente. Ponete il burro a sciogliere in un pentolino a fuoco basso; nel frattempo mettete i biscotti sminuzzati in una ciotola e aggiungete a poco a poco il burro sciolto [2]; quindi amalgamate bene il composto. Imburrate una tortiera, meglio se a cerchio apribile, del diametro di 22 cm; ritagliate un disco di carta forno dello stesso diametro del fondo della tortiera e due strisce della stessa altezza dei bordi, quindi foderate la tortiera stessa. Per questa operazione potete consultare la scheda della scuola di cucina: foderare una tortiera con carta da forno. Ora, versate i biscotti sbriciolati nella tortiera ricoperta di carta forno e con il dorso di un cucchiaio compattate bene la base di biscotto [3]. Fate raffreddare il composto in frigorifero per 30 minuti o in freezer per circa 10-15 minuti.
Potete passare quindi a preparare la crema: ponete in una planetaria il formaggio e le due uova [4], azionate le fruste per amalgamare il composto e poi unite lo zucchero semolato [5]. Se non possedete una planetaria potete lavorare gli ingredienti in una ciotola capiente con lo sbattitore elettrico o una frusta a mano. Aggiungete l'estratto di vaniglia e incorporate anche la panna fresca liquida a filo [6] continuando a mescolare.
A questo punto sciogliete il colorante in polvere in 50 ml di acqua 7), mescolate con un cucchiaino e aggiungetelo alla crema [8]. Se utilizzate colorante liquido o gel non è necessario scioglierlo in acqua e potete usare la quantità necessaria perchè la crema prenda il colore necessario. Amalgamate bene con le fruste e, infine, unite alla crema la fecola di patate setacciata e mescolate fino ad avere un composto rosso e omogeneo. Quindi, togliete dal frigorifero la base di biscotti e adagiate delicatamente la crema ottenuta [9]. Abbiate cura di ricoprire uniformemente la superficie aiutandovi con una spatola. Cuocete la cheesecake in forno statico preriscaldato a 170° per circa 60 minuti (se forno ventilato 150° per 45-50 minuti).
Mentre la torta si cuoce, procedete a montare la panna per la decorazione: versate la panna liquida in una ciotola [10] e setacciate lo zucchero a velo [11]. Montate quindi la panna per decorare la cheesecake [12]. Per questo passaggio potete consultare la scheda della scuola di cucina: come montare la panna.
Ora potete procedere a decorare la torta: terminato il tempo di cottura, estraete la cheesecake dal forno e sformatela su un piatto da portata. Lasciatela raffreddare; nel frattempo riempite una sac-à-poche con bocchetta a stella con la panna precedentemente montata e iniziate a guarnire la vostra Red Velvet cheesecake con i ciuffi di panna montata lungo la circonferenza della torta e quasi fino al centro, decorando anche i bordi (13-14). Potete terminare la guarnizione a vostro piacere, ad esempio con codette di zucchero colorate per donare un contrasto rosso vivo alla vostra Red Velvet cheesecake [15]!