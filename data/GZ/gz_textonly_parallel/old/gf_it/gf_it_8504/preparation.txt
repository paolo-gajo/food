Per realizzare la torta rovesciata di pesche e amaretti ponete nella ciotola di una planetaria munita di frusta il burro a pezzetti ammorbidito e lo zucchero semolato [1], azionate le fruste per mescolare gli ingredienti ed ottenere una crema, poi unite le uova [2], i semi della bacca di vaniglia, la farina e il lievito setacciati [3].
Versate il latte a filo [4] mentre la macchina è in azione. Lavate, pelate le pesche [5] e tagliatele a spicchi [6].
Distribuite il caramello sul fondo di una teglia di 28 cm di diametro con il bordo ondulato [7], imburrate e infarinate leggermente il bordo ondulato prima di adagiare le fettine di pesca a raggiera nella teglia [8] e poi cospargete la superficie con gli amaretti sbriciolati [9].
A questo punto versate sopra le pesche l’impasto della torta, livellatelo con una spatola [10] e cuocete in forno statico a 180° per 45 minuti (o in forno ventilato a 160° per 35 minuti). A cottura ultimata sfornate la teglia [11], lasciatela raffreddare e poi capovolgetela su un piatto di portata. La vostra torta rovesciata di pesche e amaretti è pronta per essere gustata [12]!