Per preparare la torta afrika come prima cosa occupatevi di preparare la marquise. Una volta che avrete separato le uova, ponete i tuorli all'interno di una ciotola, unite 100 g di zucchero a velo [1] e montateli utilizzando una frusta a mano (2-3) o uno sbattitore elettrico. 
Nel frattempo iniziate a montare anche gli albumi in planetaria [4] e non appena saranno bianchi e già spumosi, aggiungete i restanti 200 g di zucchero a velo, in due volte [5]. Terminate di montare gli albumi [6] 
e non appena anche i tuorli saranno ben montati unite quest'ultimi agli albumi [7]. Aggiungete anche il cacao in polvere setacciato [8] e la fecola setacciata [9]. 
Mescolate il tutto utilizzando una spatola e facendo dei movimenti rotatori dal basso verso l'alto [10], fino a che non avrete ottenuto un composto omogeneo e privo di grumi [11]. A questo punto foderate con la carta forno due leccarde grandi 30X38 cm. Versate metà del composto in ciascuna [12] 
e livellate con una spatola la superficie [13]. La pasta dovrà avere uno spessore di mezzo cm. Cuocete una placca per volta in forno statico preriscaldato a 200° per circa 8-9 minuti nel ripiano centrale. Una volta cotta sfornate la marquise [14] e spolverizzatela con poco zucchero semolato [15], che servirà a permettere alla marquise, di assorbire l'umidità e restare sempre morbida. Per realizzare la torta Afrika sarà sufficiente una sola marquise, ma consigliamo di non dimezzare la dose perchè altrimenti tuorli e albumi non monteranno alla perfezione. Con quella in avanzo è possibile realizzare un gustoso rotolo; basterà farcirla con panna montata e lamponi. 
Lasciate intiepidire la marquise quindi trasferitela su un piano [16] e capovolgetela. Eliminate delicatamente la carta forno [17] e utilizzate un coppapasta da 22 cm per ricavare un disco [18]. Anche in questo caso potete utilizzare i ritagli per realizzare un tiramisù, altrimenti saranno ottimi anche nel latte! 
Una volta ricavato il disco di marquise trasferitelo su un piatto da portata, lasciandolo all'interno dell'anello [19] e occupatevi di preparare la mousse al cioccolato. Ponete il cioccolato in una bastardella [20] e fondetelo dolcemente a bagnomaria, stando attendi a non superare i 55°. Nel frattempo versate la panna in una ciotola e utilizzando una frusta iniziate a montarla [21]. 
Non sarà necessario montarla a neve ferma ma basterà semimontarla [22], perchè successivamente continuerà a montare. A questo punto assicuratevi che il cioccolato abbia una temperatura compresa tra i 55° e i 50°. Superando questo range il cioccolato potrebbe sciogliere la panna, stando al di sotto invece otterrete una mousse stracciata. Una volta misurata la temperatura del cioccolato versate circa metà della panna all'interno [24]
e stemperate mescolando con una frusta [25]. Versate poi il composto nella panna restante [26] e sempre con la frusta mescolate bene [27]. 
Poi versate il composto all'interno dell'anello [28] e utilizzando la spatola livellate la superficie [29]. A questo punto [30] ponete la torta Afrika in frigorifero per almeno 2 ore, meglio se tutta la notte. 
Potete accompagnare la torta con una salsa al mango e passion fruit. Dividete i passion fruit a metà, poi utilizzando un cucchiaio trasferite la polpa in un colino [31] e sempre con il cucchiaio pressate sui semi in modo da ricavare solo il succo [32]. Pulite il mango eliminando la buccia e il sasso centrale. Tagliatene a cubetti circa metà e teneteli da parte; poi tagliate grossolanamente anche la parte rimasta [33]. 
Trasferitela insieme al succo di passion fruit, unite la scorza del lime e il succo di mezzo [34]. Frullate il tutto con il minipimer fino ad ottenere una consistenza liscia [35]. Aggiungete anche i cubetti di mango tenuti da parte [36] e la salsa di accompagnamento sarà pronta. 
A questo punto riprendete la torta afrika dal frigo [37] ed eliminate l'anello [38]. Se non dovesse uscire facilmente potete scaldare l'anello con un asciugacapelli. Decorate i bordi della torta con la granella di cioccolato fondente [39] 
e spolverizzate la superficie con del cacao amaro in polvere (40-41). La torta afrika è pronta da servire, insieme alla salsa al mango [42]. 