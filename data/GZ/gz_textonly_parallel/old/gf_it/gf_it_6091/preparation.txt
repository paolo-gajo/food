Per preparare le melanzane ripiene di riso con cuore filante inanzittutto occorre realizzare il brodo vegetale che vi servirà più avanti per il risotto. Nel frattempo occupatevi delle melanzane. Lavatele e asciugatele con un foglio di carta da cucina, quindi spuntatele e tagliatele a metà nel senso della lunghezza [1]. Aiutandovi con un coltellino dalla lama affilata effettuate un'incisione tra la buccia e la polpa [2]. Procedendo in questo modo per tutto il contorno della melanzana riuscirete a separare le due parti facendo una leggera pressione [3], senza rompere l'involucro esterno.
Tagliate la polpa a cubetti [4] e friggeteli in abbondante olio già caldo [5]. La temperatura consigliata per ottenere un fritto asciutto è quella di 170-180° (utilizzate un termometro per misurarla). Una volta che i cubetti di melanzane saranno ben dorati scolateli e posizionateli su un foglio di carta da cucina [6]; salate a piacere.
A parte friggete in olio di semi anche i "gusci" delle melanzane tenuti da parte [7]. Non appena saranno dorati [8] scolateli su un vassoio con carta assorbente [9].
Tenete da parte le melanzane e dedicatevi alla cottura del risotto. Tritate finemente lo scalogno [10] e soffriggetelo dolcemente in un tegame insieme all'olio. Una volta che sarà appassito unite il riso [11] e tostatelo per pochi minuti mescolando spesso [12].
Una volta che il riso avrà cambiato colore sfumate con il vino bianco [13], unite la passata di pomodoro [14] e aggiungete un pizzico di sale. Mescolate e portate il riso a cottura aggiungendo il brodo caldo poco per volta [15]. Lasciate cuocere venti minuti, continuando ad aggiungere brodo se necessario.
Solo quando il riso sarà pronto unite il Parmigiano [16], tenendone da parte circa 50 grammi per spolverizzare poi le melanzane. Mescolate e trasferite il riso in una ciotola. Aggiungete le foglioline di basilico spezzettate con le mani [17] e unite i cubetti di melanzane [18].
Disponete gli involucri di melanzana fritti precedentemente su una pirofila e farciteli a strati. Aggiungendo prima 1 cucchiaio di riso [19], poi una fetta di scamorza [20] e ancora un cucchiaio di riso [21].
Ultimate spolverizzando le melanzane con il parmigiano tenuto da parte [22] ed infornate, in modalità grill, a 240° per circa 4-5 minuti. Quindi sfornatele [23] e servite le vostre melanzane ripiene di riso con cuore filante ancora calde [24].