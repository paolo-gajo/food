Per prima cosa sminuzzate in un mixer le mandorle e le nocciole [1]. Poi sbattete molto bene i tuorli delle uova con metà dello zucchero fino a farli diventare un composto denso e cremoso, quindi versateli in una ciotola [2]. Aggiungete alle uova sbattute la frutta secca tritata [3] e amalgamate il tutto.
Incorporate poi il pangrattato [4], mescolate bene e poi aggiungete gli albumi precedentemente montati a neve ferma con il restante zucchero [5]. Imburrate e infarinate lo stampo dove andrete a cuocere la torta [6].
Versate l'impasto all'interno della tortiera [7] e mettete in forno già caldo per 45 minuti a 160 gradi. Nel frattempo che la torta cuoce preparate le creme. Per la farcitura, fate sciogliere il cioccolato, precedentemente tagliato grossolanamente con un coltello in un pentolino a fuoco molto dolce assieme al caffè [8]. All’interno di un mixer lavorate il burro, con lo zucchero a velo e i tuorli [9].
Quando il composto sarà omogeneo aggiungete la dose di cioccolato (ormai tiepido) necessaria per la crema e amalgamate il tutto [10]. Procedete nello stesso modo per preparare la crema di ricopertura facendo attenzione al fatto che le dosi degli ingredienti sono differenti. Quando la torta sarà cotta, tagliatela a metà [11] e bagnatela con il caffè che avrete preparato in precedenza [12].
Versate la crema per la farcitura [13] e spalmatela aiutandovi con la lama di un coltello [14]. Dopodiché copritela e dedicatevi alla ricopertura [15].
Spalmate la crema al cioccolato in superficie [16] e, aiutandovi con una spatola dalle estremità appuntite (in alternativa utilizzate una forchetta), disegnate delle righe che simuleranno gli aghi dell’abete [17]. Con la glassa verde (preparata unendo zucchero a velo e acqua bollente q.b. per ottenere un composto denso) create qualche linea ripassando in qualche solco creato con la spatola [18].
Con la glassa rossa create dei piccoli cerchietti [19] che andrete a riempire con dello zucchero o con dei confettini colorati [20]. Sistemate i petali di mandorla su tutta la superficie [21].
Cospargete i bordi della torta con delle codette di cioccolato [22] e con una sacca da pasticcere date il tocco finale con dei ciuffetti di crema al burro tutt’intorno alla torta (23-24). Tanti auguri!