Per preparare i gamberi al lardo iniziate privando le code di gambero della corazza (mantenendo però la coda) [1] e rimuovete l’intestino (il filamento nero che si trova nella parte superiore della coda). Avvolgete ogni coda di gambero con una fetta di lardo (se lo desiderate potete sostituire il lardo con la pancetta o il prosciutto crudo) [2] e disponetele su di una teglia ricoperta di carta da forno [3]. Inserite sotto ogni fetta di lardo 2-3 aghi di rosmarino e cuocete i gamberi per 10 minuti a 180°C.
Nel frattempo preparate la salsa ai cannellini: scolate i cannellini e metteteli in un mixer [4], frullateli aggiungendo un filo di olio extravergine di oliva [5], un pizzico sale e pepe macinato a piacere [6]. Servite i gamberi avvolti nel lardo ben caldi, accompagnandoli con la salsa di fagioli cannellini!