Per preparare il ramen di pollo tenete in caldo il brodo di pollo. Altrimenti potete prepararlo versando in una pentola capiente un pollo intero pulito insieme alle carote lavate e tagliate a tocchetti [1], le cipolle mondate e divise, lo zenzero in pezzi [2], poi aggiungete il pepe nero in grani [3],
coprite con l'acqua e infine unite il lemongrass sbattuto sul piano e spezzettato a mano [4]. Lasciate sobbollire il tutto per circa un'ora. Intanto rassodate le uova in acqua [5] e quando saranno pronte sbucciatele e tagliatele a metà [6].
Passate al petto di pollo. Dopo averlo pulito da eventuali nervetti e l'osso centrale, tagliatelo [7] ottenendo delle fettine sottili [8]. Disponetele in un recipiente assieme alla salsa di soia [9],
olio e miele [10]. Mescolate e lasciate riposare qualche minuto o finché non avrete notato che il brodo di pollo è finalmente pronto [11]. Arroventate una griglia e diponete le fette di pollo lasciandole cuocere 3 minuti da un lato e 2 dall'altro [12].
Cospargete il pollo con dei semi di sesamo [13] e tagliate a striscioline sottili [14]. A questo punto manca soltanto la cottura della pasta. Versate nel brodo, da cui avrete tolto il pollo e gli altri ingredienti, la salsa di soia [15].
Quindi portate a bollore e tuffate i noodles [16]. Mentre cuociono tagliate a listarelle lo zenzero pulito e a pezzi trasversali il cipollotto. Affettate il peperoncino e togliete i semi. Passate all'impiattamento. Nelle scodelle versate il pollo e lo zenzero [17], poi il peperoncino e il cipollotto [18],
infine i noodles cotti [19]. Irrorate con il brodo [20] e guarnite ogni ciotola con l'uovo. Ecco pronto il vostro ramen di pollo, servite subito [21].