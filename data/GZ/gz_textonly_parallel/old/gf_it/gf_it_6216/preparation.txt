Per preparare il panettone iniziate a realizzare il primo impasto. Versate in una ciotola il malto [1], i 65 g di zucchero semolato [2] e i 125 g d'acqua a temperatura ambiente [3].
Mescolate con una frusta fino a far sciogliere lo zucchero [4]; dopodichè versate lo sciroppo in una planetaria dotata di una frusta a foglia [5]. Aggiungete quindi i 250 g di farina manitoba in una volta sola [6] ed iniziate ad impastare.
Basteranno circa 5 minuti e non appena l'impasto avrà preso consistenza [7] aggiungete 65 g di lievito madre rinfrescato 3 volte nell'arco della giornata [8] e continuate ad impastare a velocità moderata. Nel frattempo preparate un'emulsione di burro e tuorli. Trasferite 70 g di burro morbido in una ciotolina e lavoratelo con una frusta a mano fino ad ottenere una consistenza cremosa. Aggiungete circa la metà dei tuorli [9] e mescolate.
Unite poi i restanti [10] e mescolate nuovamente modo da ottenere un'emulsione omogena [11]. A questo punto aggiungetene metà nella planetaria in funzione [12].
Per favorire l'assorbimento utilizzando una leccarda staccate l'impasto che sarà rimasto attaccato alla foglia e azionate nuovamente la planetaria. Quando l'impasto risulterà ben asciutto e il burro sarà stato assorbito completamente unite la parte restante dell'emulsione di burro e tuorli [13]. Lavorate ancora fino ad ottenere un impasto liscio e omogeneo [14], dopodichè trasferitelo su un piano di lavoro, aiutandovi con un tarocco [15].
Date una forma sferica all'impasto [16], trasferitelo all'interno di una ciotola di vetro, coprite con pellicola per alimenti [17] e lasciate lievitare per circa 12 ore ad una temperatura di circa 26° fino a che l'impasto non sarà triplicato di volume [18]. Nel frattempo, se preferite preparare in casa la pasta di mandarini, arance o limoni guardate il box in fondo. 
Per il secondo imasto del panettone utilizzando un tarocco staccate il primo impasto (lievitato) dalla ciotola di vetro e trasferitelo in planetaria, sempre dotata di foglia. Aggiungete 65 g di farina manitoba [1] e azionate la macchina a velocità moderata fino a quando non sarà completamente assorbita. Unite poi le masse aromatiche, ovvero la pasta di arancia, quella di mandarini e quella di limone [2]; aggiungete poi il miele [3]
e i semi della bacca di vaniglia [4]. Azionate nuovamente la planetaria fino a far assorbire completamente gli aromi [5]. Nel frattempo preparate nuovamente l'emulsione con 40 g di burro e 50 g tuorli, unendoli in due volte come fatto in precedenza [6].
Non appena il vostro impasto risulterà elastico, spegnete la macchina e aggiungete 50 g di zucchero [7]. Azionate nuovamente la macchina per pochi minuti e unite un pizzico di sale [8]. Lasciatelo assorbire e spegnete di nuovo la planetaria. Aggiungete l'emulsione di burro sempre in due volte [9]
e ultimate di lavorare l'impasto, fino a che risulterà ben incordato [10]. Nel frattempo mettete a mollo l'uvetta [11] e tagliate a cubetti sia il cedro che l'arancia candita [12].
A questo punto scolate per bene l'uvetta e versatela in una ciotola, aggiungete anche arancia e cedro e mescolate [13]. Per esser certi che l'impasto è pronto spegnete la macchina, prelevatene una porzione e se allargandola con le mani risulterà sottile ma non si spezzerà facilmente significa che ha raggiunto la giusta elacisticità [14]; se così non fosse lavorate l'impasto ancora qualche minuto, altrimenti aggiungete il mix di frutta candita e uvetta in planetaria [15] e azionatela nuovamente a velocità moderata.
Quando il mix di frutta candita e uvetta saranno ben incorporati spegnete la macchina, staccate la foglia e lasciate riposare l'impasto per circa 20 minuti all'interno della ciotola della planetaria [16], coprendola un canovaccio. Dopodichè trasferitelo su un piano, dategli alcune pieghe [17] e lasciate riposare per altri 30 minuti a temperatura ambiente [18]; non ci sarà bisogno di coprirlo. Non preoccupatevi se l'impasto dovesse risultare un pò appiccicoso aiutatevi a lavorarlo utilizzando un tarocco.
Trascorsi i 30 minuti prelevate 1050 gr di impasto, arrotondate delicatamente in modo da dare una forma sferica e trasferite all'interno di uno stampo di carta da 1 kg (le dimensioni esatte sono 22 cm di diametro e 8 cm di altezza) [1]. Utilizzate l'impasto rimasto (circa 150 g) per preparare due piccoli panettoncini utilizzando gli stampi da muffin [2]. Scaldate il forno a 35°, poi spegnetelo, coprite il panettone con una cupola di vetro [3] e riponete il panettone e i panettoncini a lievitare in forno per 6-8 ore. 
Una volta lievitato lasciatelo scoperto a temperatura ambiente per circa 30 minuti, in questo modo si formerà in superficie una sottile pellicina. Con un taglierino fate un'incisione a croce [4] e mettete una noce di burro al centro della croce [5]. Infornate a 175° in modalità statica per 50 minuti, dopo 20-25 minuti sfornate i panettoncini e proseguite la cottura del panettone per i restanti minuti. Poi sfornatelo
e infilzatelo con 2 stecchini d'acciaio sui due bordi esterni [7]. Lasciatelo raffreddare capovolto per tutta la notte, utilizzando due pentole o due ciotole della stessa altezza per fissarlo [8]. Il mattino successivo giratelo, togliete gli stecchini e il vostro panettone sarà pronto da gustare [9]!
Se volete potete realizzare la pasta dei vari agrumi in casa. Per realizzare quella al mandarino come prima cosa lavateli [1] ed eliminate le estremità; quindi senza sbucciarli tagliateli prima a metà [2] e poi a fette che dovrete dividere nuovamente a metà [3].
Trasferitele in un tegame e unite lo zucchero [4], mescolate [5] e lasciate maturare per circa 15-20 minuti fino a che lo zucchero si sarà sciolto [6].
A questo punto ponete sul fuoco e cuocete a fuoco basso per 35-40 minuti [7]. Una volta cotti lasciate intiepidire e frullate il tutto con un mixer ad immersione [8], fino ad ottenere la vostra pasta di mandarini [9].