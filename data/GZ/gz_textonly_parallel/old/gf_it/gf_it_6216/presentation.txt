Il re di tutte le feste è sicuramente il Panettone. Insieme al Pandoro è il dolce natalizio per eccellenza che seppur d'origine Lombarda, in questo Santo giorno è presente su tutte le tavole degli italiani. Prepararlo a casa è una piccola sfida che in molti scelgono di raccogliere, insieme ad altre ricette del periodo come il torrone! Oggi vi aiuteremo ad affrontarla con il piede giusto, grazie ad una delle migliori ricette del mastro dolciere Alfonso Pepe. Al contrario di quanto possa sembrare non è un'impresa così ardua... basterà avere pazienza e prendersi il tempo necessario per la preparazione perché il panettone richiede tempi di lievitazione abbastanza lunghi. Nella versione che vi presentiamo infatti il panettone è stato preparato utilizzando il lievito naturale, questo permetterà di ottenere una consistenza soffice che si conserva a lungo e un aroma più ricco! Ma in alternativa potrete sempre scegliere di preparare il panettone con lievito di birra o il nostro panettone senza lievitazione! Imbandite la tavola delle feste con i dolci di Natale, ma per un Natale perfetto il panettone non può mancare... accompagnatelo con una deliziosa crema al mascarpone! 