Per preparare gli spaghetti di soia, per prima cosa metteteli in ammollo in acqua tiepida per 30 minuti [1], dopodiché scolateli [2] e tagliateli con un paio di forbici se dovessero essere troppo lunghi [3].
Nel frattempo mondate e tagliate a listarelle le cipolle [4], i peperoni [5] e le zucchine [6].
Fate lo stesso anche con le carote [7]. Scaldate il wok a fuoco alto, poi versate l’olio di semi e le cipolle [8] e fate soffriggere per un minuto. Quando le cipolle saranno dorate, aggiungete i peperoni e le carote [9].
Unite anche le zucchine [10], mescolate e fate saltare per un minuto. A questo punto versate l’acqua [11] e gli spaghetti di soia [12].
Insaporite con la salsa di soia chiara e la salsa di soia scura [13], poi salate e pepate [14]. Mescolate il tutto e cuocete per circa 5 minuti sempre a fuoco alto, finché l’acqua non sarà stata assorbita. Trascorso questo tempo condite con l’olio di sesamo, che conferirà al piatto un profumo particolare [15].
In ultimo aggiungete l’olio di semi, che renderà il colore brillante [16]. Date un’ultima mescolata [17] e servite i vostri deliziosi spaghetti di soia [18]!