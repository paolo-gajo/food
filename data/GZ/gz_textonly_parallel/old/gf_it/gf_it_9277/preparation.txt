Per la torta di Peppa Pig, iniziate dal pan di spagna: dividete gli albumi dai tuorli e sbattete i tuorli con metà dello zucchero per ottenere un composto spumoso, gonfio e di colore giallo chiaro (con le fruste o la planetaria). Sbattete anche gli albumi a lucido e dopo circa 5 minuti quando saranno già abbastanza gonfi e bianchi, aggiungete il restante zucchero [1]. Unite gli albumi montati ai tuorli montati [2] e mescolare per amalgamare il composto; aggiungete la farina e la fecola di patate setacciate insieme e i semi della bacca di vaniglia. Mescolate il tutto con un cucchiaio di legno fino ad ottenere un composto omogeneo, facendo attenzione a non smontarlo; Imburrate e infarinate una teglia 27x36 [3] e cuocere in forno statico preriscaldato a 180° per 25 minuti.
Estraete il pan di spagna, fatelo raffreddare poi sformatelo su un tagliare di legno. Ora scaricate la sagoma di Peppa Pig cliccando qui. Con un coltello incidete il pan di spagna seguendo la sagoma del viso [4] e a parte ricavate anche le orecchie [5]. Dividete le orecchie in due strati [6].
Dividete anche la sagoma [7]; a parte, preparate la bagna: in un pentolino portate a bollore l’acqua, lo zucchero e qualche goccia di aroma di mandarino, mescolando con un cucchiaio di legno (8-9).
Con la bagna inumidite tutti gli strati del pan di spagna. Quindi preparate la crema pasticcera: in una casseruola scaldate il latte (tenendone da parte circa mezzo bicchiere) con i semi del baccello di vaniglia; portate a leggera ebollizione il tutto, quindi togliete la casseruola dal fuoco e lasciate in infusione la vaniglia nel latte per circa 10 minuti. In una terrina a parte lavorate i tuorli con lo zucchero [11] con uno sbattitore elettrico per ottenere una crema spumosa e biancastra; continuando a sbattere unite a filo un terzo del latte tiepido contenuto nella casseruola [12]. A questo punto incorporate la farina setacciata unendola poco alla volta. Eliminate il baccello di vaniglia rimasto nel latte e versate il composto di uova, farina, zucchero e latte nella stessa casseruola.
Rimettete il tutto sul fuoco e portare ad ebollizione, mescolando frequentemente [13]; lasciate sobbollire a fuoco dolce per qualche minuto perchè il composto si addensi, continuando a sbattere con la frusta per evitare che si formino grumi. Prendete ora il mezzo bicchiere di latte freddo tenuto da parte e unitelo a filo alla crema pasticcera, mescolando di tanto in tanto. Spegnete il fuoco e lasciate raffreddare coprendo la crema con pellicola a contatto. Quando sarà fredda, mescolate con una frusta [14] poi distribuitela su uno strato di pan di spagna [15].
Fate combaciare perfettamente l'altro disco di pan di spagna sopra lo strato di crema [16], poi spennellate la superficie con confettura di albicocche. Quindi dedicatevi alla pasta di zucchero: mettete la gelatina in ammollo in acqua fredda per farla ammorbidire; scaldate il glucosio (o il miele) in un pentolino a fondo spesso insieme all’acqua, senza però portarlo a bollore; strizzare la gelatina e aggiungetela allo sciroppo con il glucosio. Ora setacciate lo zucchero a velo in una ciotola e aggiungere il glucosio e la glicerina e impastate fino ad assorbire completamente lo zucchero a velo. Trasferite il composto su una spianatoia spolverizzata con zucchero a velo e continuate a lavorarlo fino a che sarà liscio ed omogeneo e non si appiccicherà più alle mani. A questo punto, usando dei guanti usa e getta, colorate 2/3 della pasta di zucchero con colorante rosa [17]; lavorare il panetto fino a quando il colorante si sarà assorbito e il colore sarà uniforme; stendete la pdz rosa sottile pochi millimetri con un mattarello [18].
Adagiatela sulla sagoma di Peppa Pig con l’aiuto del mattarello [19] (per questa operazione potete consultare la scheda: come ricoprire una torta con pasta di zucchero); fate aderire perfettamente i bordi e la superficie, quindi ritagliate e conservate le parti in eccesso [20]. Conservate un piccolo pezzo di pdz bianca per gli occhi; aggiungete più colorante su una porzione di pdz per realizzare la guancia e il fondo degli occhi di un colore rosa acceso: potete ricavare la guancia realizzando un disco con un coltellino mentre per il fondo degli occhi un coppapasta di 4 cm di diametro [21].
Mescolate del colorante viola su un piccolo pezzo di pdz [22] per realizzare il naso, creando due dischi con un coppapasta di 1 cm di diametro [23], poi aggiungete il colorante nero ad un pezzetto di pdz bianca per le pupille, ottenute sempre con un coppapasta di 1 cm di diametro [24].
Colorate un altro pezzetto di pdz di rosso e formate un filoncino sottile per la bocca di Peppa Pig. Con la pdz bianca avanzata ricavate il bianco degli occhi con un coppapasta di 3 cm di diametro [25]; ora spennellate con dell'acqua tutte le parti in pdz [26] e iniziate a comporre il viso: fate aderire il fondo degli occhi e la guancia di Peppa Pig [27].
Attaccate anche il naso, la bocca e il bianco degli occhi [28], terminate con le pupille [29]. Dedicatevi alla ghiaccia reale: nella ciotola della planetaria lavorate l'albume e lo zucchero a velo e aggiungere poco alla volta i colori alimentari per ottenere la giusta tonalità di rosa scuro [30].
Versate la ghiaccia in una sac-à-poche con bocchetta obliqua e realizzate il bordo del muso e del naso di Peppa Pig [31]. Poi farcite le orecchie con crema pasticcera o con della confettura di albicocche, quindi rivestitele con la pdz rosa eliminando le parti in eccesso (32-33).
Avvicinate le orecche alla testa di Peppa Pig [34] e decoratele con la ghiaccia [35] come per il resto del muso. La vostra torta di Peppa Pig è pronta per essere divorata [36]!