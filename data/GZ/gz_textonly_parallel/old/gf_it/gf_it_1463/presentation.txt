Il tris di bruschette è un antipasto colorato e sfizioso, ideale per essere servito in un buffet o per aprire un pasto accontentando i diversi gusti degli ospiti. Anche se ogni regione ha la sua variante, gli ingredienti che non possono mancare sono l’olio e il pomodoro. Oggi la tradizione, che continua a resistere sulle tavole degli italiani, lascia spazio anche alle varianti più fantasiose e gustose come quelle che vengono proposte in questa ricetta! La bruschetta con melanzane burrata e datterini accontenterà gli amanti dei sapori mediterranei e nostrani, mentre con la bruschetta con cipolla e salsiccia conquisterete i palati più decisi e golosi. L’abbinamento gamberi saltati con paprika e pesto di zucchine, invece, completerà il tris dando un tocco esotico e prelibato alla vostra bruschetta. Veloci da preparare, in poco tempo realizzerete un antipasto degno di nota sia per il gusto che per la fantasia, non vi resta quindi che provare il tris di bruschette e personalizzarlo scatenando la vostra fantasia!