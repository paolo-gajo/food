“La bellezza per un anno, la bontà per sempre”. Questo proverbio emiliano introduce perfettamente la ricetta dei tortellini, buoni da secoli! Piccoli gioielli di pasta fresca fatti con cura, pura poesia del gesto per chiuderli e del loro sapore. Ma allo stesso tempo frutto di calcolo preciso: la misura del quadratino di pasta che varia solitamente da 2,5 a 4 cm, il peso del ripieno composto in parti pesate di lombo di maiale, mortadella, prosciutto e abbondante Parmigiano Reggiano. Anche sul cucchiaio da tradizione andrebbe un numero stabilito di tortellini in brodo, che ne dà la prova della misura esatta! La ricetta dei tortellini, depositata alla Camera di Commercio di Bologna, codificata dalla Confraternita del Tortellino, conosce diverse sfumature e varianti non solo tra Bologna e Modena, ma anche tra quartiere e quartiere e tra famiglia e famiglia. Noi ci siamo affidati alle mani esperte della Chef emiliana Aurora Mazzucchelli che con abilità e passione ci mostra come stendere la pasta fresca con il mattarello lungo, come vuole la tradizione, e come chiudere i tortellini prima di tuffarli nel brodo. Buon appetito a tutti! Se amate anche voi i tortellini da gustare in tanti modi diversi potete provare a realizzare il timballo, a friggerli, condirli con panna e prosciutto, con il brodo o semplicemente con del pomodoro fresco!