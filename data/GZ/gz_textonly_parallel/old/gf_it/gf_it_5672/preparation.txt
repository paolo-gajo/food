Per preparare le sfoglie alle olive con insalata di pollo al verde iniziate ponendo in un pentola con abbondante acqua fredda 1 carota, pelata e tagliata a metà, 1 cipolla, sbucciata e tagliata anch’essa a metà, le foglie di alloro e i chiodi di garofano [1]. Quando l'acqua inizia a bollire unite al tutto il petto di pollo intero e del sale grosso, quindi fate cuocere per circa 20 minuti [2]. Scolate il pollo e fatelo raffreddare su un tagliere, nel frattempo preparate la salsa verde [3]: mettete in un mixer il basilico, il prezzemolo, i capperi, le olive, l’aglio, l’olio e il succo di limone. Tritate finemente e aggiustate di sale. Se il composto dovesse risultare troppo denso, aggiungete 1 cucchiaio d’acqua.
Tagliate il petto di pollo ormai freddo a piccoli dadini [4] e conditeli con la salsa verde [5], mescolando bene per amalgamare gli ingredienti. Concludete ponendo un cucchiaio di insalata di pollo al verde su ogni sfoglia alle olive.