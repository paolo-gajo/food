Per realizzare i crostini con salmone marinato, per prima cosa preparate la marinatura: in un biberon da cucina versate l’aceto di vino bianco [1], l’olio d’oliva [2] e il succo di limone [3].
Agitate bene per emulsionare il tutto [4] e passate al salmone, che taglierete prima a metà per il lungo [5] e poi a fettine dello spessore di circa 1 cm [6].
Versate parte della marinatura in una pirofila, aggiungete una macinata di pepe rosa [7] e adagiate le fettine di salmone sul fondo [8]. Condite con sale [9] e pepe rosa,
aggiungete un po’ di aneto [10] e coprite con la marinatura [11], poi continuate in questo modo alternando le fettine di salmone, i condimenti e la marinatura fino ad esaurimento degli ingredienti. Coprite la pirofila con pellicola trasparente [12] e lasciatela in frigorifero a marinare per 24 ore.
Trascorso il tempo della marinatura, tagliate il pane a fette dello spessore di 2-3 cm [13], trasferitele su una leccarda foderata con carta forno e conditele con un filo d’olio [14], sale e pepe nero. Preriscaldate il forno a 240° e infornate le fette di pane per 3-4 minuti con il grill acceso, poi rimuovetele dal forno [15] e lasciate raffreddare.
Nel frattempo preparate la finta maionese: in un contenitore alto e stretto versate l’olio di semi [16], l’aceto di vino bianco [17], il latte di soia [18] e un pizzico di sale.
Frullate con un frullatore a immersione [19] fino ad ottenere una salsa densa e cremosa [20]. Prelevate il salmone marinato dal frigorifero e iniziate a comporre i crostini: spalmate la maionese finta sulle fette di pane [21],
aggiungete un ciuffetto di rucola, che avrete precedentemente lavato e asciugato, aggiungete un paio di fettine di salmone marinato [22] e un po’ di scorza di limone grattugiata [23]. Infine condite con un pizzico di sale e una macinata di pepe rosa. I vostri crostini con salmone marinato sono pronti per essere serviti [24]!