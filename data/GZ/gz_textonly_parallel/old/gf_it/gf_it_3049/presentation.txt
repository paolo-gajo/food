Conosciamo le bruschette per il loro carattere rustico e informale, una pratica soluzione da gustare come antipasto o per una cena in piedi fra amici, ma anche loro possono rivelare un inaspettato lato gourmet! Dopo aver realizzato la tartare su bruschetta per gli amanti della carne e la bruschetta con burrata e verdure per i buongustai vegetariani, oggi vi deliziamo con una raffinata versione di mare: crostino con salmone marinato! Il sapore intenso del pesce crudo marinato si accompagna al gusto delicato della finta maionese e viene esaltato dalle note pungenti della rucola e del pepe rosa. Immancabile ovviamente l’abbinamento con la scorza di limone, che aiuta a sgrassare e rinfrescare il palato preparandolo al prossimo morso! Se cercate un piatto estivo per stupire con il minimo sforzo, preparate il crostino con salmone marinato e lasciate che siano gli ospiti a parlare…