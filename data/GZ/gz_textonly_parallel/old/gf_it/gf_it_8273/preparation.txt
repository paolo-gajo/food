Per preparare le cosce di pollo al forno iniziate ad eliminare le piume sui fusi, utilizzando una pinzetta [1]. A questo punto fiammeggiate le cosce con un cannello [2] oppure avvicinandole alla fiamma del fornello per eliminare eventuali residui; poi lavatele sotto l'acqua corrente, asciugatele e trasferitele in una pirofila, dove andrete a condirle con sale, pepe e 30 gr di olio.
Tenete da parte per un attimo i fusi e sbucciate le patate [4], dopodichè tagliatele a spicchi [5] e trasferitele all'interno di una leccarda foderata con carta forno [6].
Condite con sale, pepe e la quantità di olio rimasta [7], poi aggiungete anche le coscette di pollo [8] e insaporite il tutto con i rametti di timo e rosmarino [9].
In ultimo aggiungete anche la paprika [10], cercando di spolverizzarla sia sul pollo che sulle patate [11]. Cuocete in forno statico preriscaldato a 180° per 80 minuti, girandole a metà cottura. Quando saranno cotte e ben dorate, sfornatele [12] e servite le vostre cosce di pollo al forno!