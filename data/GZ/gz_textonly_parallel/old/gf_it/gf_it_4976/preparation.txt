Per preparare la schiacciatina con pomodori e ricotta iniziate a preparare l'impasto. Nella ciotola di una planetaria dotata di gancio versate la farina e il lievito disidratato [1], poi azionate la macchina versando l'acqua a temperatura ambiente a filo, tenendone da parte circa 100 g [2]. Una volta che l'impasto risulterà piuttosto uniforme aggiungete il sale [3]
e l'acqua che avrete tenuto da parte [4], che servirà a farlo sciogliere alla perfezione. Continuate a lavorare il tutto fino a che non avrete ottenuto un impasto liscio ed elastico [5]. Unite poi gli aghetti di rosmarino [6]
e lavorate ancora per 1-2 minuti fino a che l'impasto non risulterà ben incordato [7]. Trasferitelo poi su un piano di lavoro [8], lavoratelo con le mani ancora per pochi minuti [9]
e date all'impasto una forma sferica [10]. Trasferitelo poi all'interno di una ciotola piuttosto capiente e coprite con della pellicola trasparente [11] e lasciate lievitare per circa 2 ore e 30 minuti nel forno spento, solo con la luce accesa. Trascorse circa 2 ore iniziate ad occuparvi degli ingredienti per la farcitura. Trasferite per prima cosa la ricotta in una ciotola e lavoratela con una spatola per ammorbidirla [12].
Aggiungete la scorza di limone grattugiata [13], salate [14], pepate [15] e amalgamate il tutto.
Tenete da parte la ricotta e occupatevi di affettare le zucchine, dandogli uno spessore di 3-4 mm [16]. Poi trasferitele in una ciotola salate, pepate, aggiungete un filo d'olio [17] e mescolate il tutto.
Tagliate anche entrambe le tipologie dei pomodori a fette [19] e tenete da parte. Una volta che l'impasto sarà raddoppiato di volume [20] trasferitelo su una spianatoia leggermente infarinata, aiutandovi con un tarocco [21].
Dividete l'impasto in 6 porzioni da circa 140 g [22]; prendetene due e riponete le altre in frigorifero, coperte con un canovaccio umido, poi sempre su una spianatoia leggermente infarinata iniziate a schiacciarne una con le mani [23], quindi assottigliatela utilizzando un mattarello fino ad ottenere una sfoglia grande circa 26x11 cm e spessa 4 mm [24].
Utilizzando le mani o un pennello ungete la teglia in cui andrete a cuocere le vostre schiacciatine [25]; stendete anche l'altra e adagiate entrambe sulla teglia [26], poi utilizzando un pennello oliate la superficie delle schiacciatine [27] e salate leggermente.
Aiutandovi con un cucchiaio trasferite su ogni spianatina un pò di ricotta [28] e livellatela coprendo quasi tutta la superficie ma lasciando circa 1 cm libero da ogni bordo [29]. Adagiate sopra la ricotta entrambi i tipi di pomodorini [30]
e le zucchine a rondella. Salate, pepate e ungete le verdure sempre con il pennello imbevuto d'olio [31]. Aggiungete ancora un pò di rosmarino sulla superficie [32] e cuocete in forno statico preriscaldato a 220°, avendo cura di cuocere le schiacciatine a contatto con il fondo del forno per 25 minuti più 5 minuti nella parte centrale. Una volta che risulteranno ben dorate sfornatele [33] e procedete allo stesso modo prima per gli altri due pezzi di impasto, poi per gli ultimi due che nel frattempo avrete conservato ancora in frigorifero. Gustatele calde o tiepide, saranno buone sempre! 