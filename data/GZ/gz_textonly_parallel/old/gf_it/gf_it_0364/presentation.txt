Provate a immaginare una torta, simile alla torta senza uova, ma non solo senza uova, anche senza burro e senza latte! Pensate che sia impossibile? Noi vi diciamo no: con la torta all’acqua! Leggera e soffice, ideale per la colazione come per la merenda. Ci è piaciuta talmente tanto che l'abbiamo realizzata anche in versione ciambella e  muffin! Se non siete ancora convinti di provarla, sappiate che questa torta all’acqua è anche estremamente facile da preparare, alla portata di chi è ancora alle prime armi in cucina e non ha molta esperienza con i dolci. Bastano davvero pochi ingredienti ed è quindi perfetta se arrivano amici a cena e non siete riusciti a fare la spesa: in poche mosse preparerete una torta profumatissima, che sorprenderà anche i vostri ospiti più scettici. La torta all’acqua è deliziosa da leccarsi i baffi e conquisterà tutti, una volta provata non potrete fare più a meno di questa delizia leggera e delle sue varianti, come il ciambellone all'acqua o il ciambellone all'acqua al cacao!