Per preparare i cuori di sfoglia iniziate accendendo il forno a 200°, srotolate la sfoglia e con uno stampino a forma di cuore, ricavate 24 cuori , 8 lasciateli interi mentre i restanti 16 forateli con uno stampino a cuore di dimensioni più piccole (1-2). Sovrapponete due cuori forati sopra ciascun cuore interno avendo cura di spennellare la superficie di ogni strato per far aderire bene i bordi [3]. Spennellate per bene anche l'ultimo strato di sfoglia e infornate i cuori per circa 10 minuti. Sfornate i cuori di sfoglia e lasciate raffreddare il tutto su una gratella. È giunto il momento di guarnire i vostri cuoricini: ecco i nostri suggerimenti (le dosi indicate per ciascuno ripieno sono sufficienti per 4 cuoricini).
Per il ripieno alle olive iniziate tagliando 4 olive a pezzettini [4], unitele quindi al formaggio Philadelphia con un cucchiaino di panna (o latte) per renderlo cremoso [5]. Riempite i cuoricini con la crema al formaggio ottenuta [6] e guarnite con le olive intere rimaste.
Per il ripieno ai gamberi (o gamberetti) iniziate rosolando i gamberetti con una noce di burro, sfumate con il brandy [7], aggiungete la passata di pomodoro [8] e il timo e portate a cottura. Tenete da parte 4 gamberetti interi che vi serviranno per guarnire, unite la robiola e passate al mixer [9] per ottenere una crema omogenea. Riempite i cuoricini con la crema e guarnite con i gamberetti interi. Buon appetito!