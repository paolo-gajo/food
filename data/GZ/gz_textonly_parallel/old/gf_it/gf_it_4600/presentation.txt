Oggi, insieme allo chef Christian Costardi, prepareremo un risotto molto particolare, rappresentativo della sua cucina: il risotto con crema di Grana Padano, riduzione di birra e caffè. Nel ristorante, dove lavora insieme al fratello Manuel, questo piatto viene chiamato con il nome evocativo di Taglio sartoriale. Le note tostate del caffè preparano le papille gustative ad un incontro davvero speciale... la semplicità del risotto, una vellutata crema al Grana Padano e una riduzione di birra, che caratterizza il piatto con il suo gusto amarognolo. Con degli ingredienti semplici, che spesso sono entrati nella vostra cucina, riuscirete a realizzare un risotto contemporaneo, che non tradisce la tradizione ma stupisce per gusto e personalità!