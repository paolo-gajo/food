Afferrate con una mano il bocciolo intero di petali e con l’altra mano effettuate una leggera torsione della base della rosa: in questo modo dovrebbero staccarsi tutti i petali senza rompersi [1]. Dopo questa operazione dovreste avere in una mano il bocciolo intero di petali e nell’altra lo stelo della rosa con la sua base [2]. Controllate e pulite i petali delle rose uno ad uno con un panno morbidissimo, quindi metteteli in una ciotola [3].
Sgusciate un uovo e dividete il tuorlo dall’albume: ponete quest’ultimo in una ciotolina. Versate dello zucchero semolato in un’altra ciotolina. Prendete un petalo per volta, e con un pennello da cucina, spennellatelo delicatamente e interamente con l’albume [4] e poi passatelo nello zucchero semolato [5]. Riponete tutti i petali così ottenuti in un vassoio, senza sovrapporli e lasciateli asciugare fino a che diventino rigidi [6]. Una volta asciutti, potete utilizzare i vostri petali brinati per decorare torte, cupcake, gelati, creme, mousse, macedonie, ecc…