Per preparare le tasche di pollo con caprino al forno, iniziate con la carne. Prendete i petti di pollo e tagliati a metà [1], eliminate poi la cartilagine sul retro[2] e le ossicine interne [3]. Provvedete a pareggiare le basi il più possibile, senza però scartare più carne del necessario.
Tagliate i petti partendo dall’alto e aiutandovi con un coltello affilato, incidendo la carne in modo da creare la tasca [4] e avendo l’accortezza di non tagliare fino in fondo: in questo modo si impedirà al ripieno di fuoriuscire. Mettete il pollo da parte e condite ora il ripieno: tritate finemente l’erba cipollina [5], quindi ponete il caprino in una terrina e mescolatelo per ammorbidirlo [6].
Aggiungete il trito di erba cipollina al formaggio [7] e aggiustate con sale [8] e pepe [9], mescolando bene per amalgamare gli aromi ed ottenere un composto liscio e cremoso.
Potete ora farcire il pollo. Aprite le tasche e con un cucchiaino spalmate la carne con abbondante caprino [10]. Chiudete il pollo premendo lungo l’incisione per evitare che in cottura si apra [11]. Lasciate riposare le tasche di pollo e nel frattempo preparate la panatura, tritando assieme e finemente prezzemolo fresco, rosmarino, timo e aglio [12].
Distribuite ora il pangrattato su un capiente vassoio e aggiungetevi il trito appena ottenuto [13]. Aggiustate di sale, pepe e mescolate la panatura per amalgamare il tutto [14]. Con l’aiuto di un pennello da cucina irrorate di olio entrambi i lati della carne [15]
e pssate quindi una tasca alla volta nella panatura aromatica, facendo aderire bene il pangrattato a ciascun lato [16]. Disponete la carne su una teglia foderata con carta forno, senza sovrapporre le tasche [17]. Se vi è avanzata della panatura potete cospargerne ulteriormente sul pollo. Infornate in forno statico preriscaldato a 180° per 25 minuti, dopodichè alzate a 210° in modalità grill per 5-6 minuti: la superficie deve risultare dorata e l’interno tenero ma ben cotto [18]. Le vostre tasche di pollo con caprino al forno sono pronte per essere servite.