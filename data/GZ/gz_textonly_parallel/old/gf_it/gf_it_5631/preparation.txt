Per preparare i cestini all’arancia e cioccolato iniziate dalla pasta frolla (per realizzarla al meglio consultate la ricetta della Pasta frolla). Nel mixer munito di lame versate la farina setacciata e il burro [1], azionate la macchina qualche istante, il tempo necessario per sabbiare il composto [2]. Trasferitelo su di una spianatoia, formate la classica fontana nel cui centro verserete i semi della bacca di vaniglia, lo zucchero a velo, la scorza grattugiata dell’arancia [3],
i tuorli [4]; impastate a mano velocemente [5] fino ad ottenere un panetto compatto ed elastico. Appiattitelo e copritelo con pellicola trasparente [6] e ponetelo in frigorifero a rassodare per mezz’ora.
Trascorso il tempo di riposo, riprendete la pasta frolla, stendetela su di una spianatoia infarinata con un mattarello, fino ad ottenere una sfoglia spessa 3-4 mm [7]. Ritagliate con una coppapasta di 10 cm circa dei cerchi di pasta [8], trasferite la pasta in 6 stampini da crostatine del diametro di 7 cm imburrati e infarinati fate aderire allo stampo la frolla ed eliminate quella in eccesso con un coltellino [9]. Con i ritagli avanzati potete fare dei golosi biscottini!
Una volta che avrete ricoperto tutti gli stampi [10], ritagliate 6 cerchi di carta da forno di 10 cm di diametro, rivestite il fondo degli stampini con i cerchi di carta [11] e ponete dei pesi per la cottura alla cieca all’interno [12] (oppure potete utilizzare anche dei legumi secchi). Cuocete le crostatine per 10 minuti in forno statico preriscaldato a 170° (oppure in forno ventilato a 150° per circa 8 minuti).
A cottura ultimata sfornatele e lasciatele raffreddare prima di sformarle [13]. Ora occupatevi della crema ganache di farcitura: tritate il cioccolato fondente al coltello [14], scaldate la panna in un pentolino a fuoco basso [15],
unite il burro [16] e fate sobbollire, poi spegnete il fuoco e incorporate il cioccolato tritato [17] e mescolate con la frusta fino a quando non si sarà completamente sciolto [18]. Lasciate intiepidire la ganache.
Farcite le crostatine con la crema di cioccolato fondente [19], poi ponete la crema avanzata in una ciotola sotto la quale andrete a posizionare un’altra ciotola colma di ghiaccio [20]. Montate la crema con le fruste elettriche [21]
finché non sarà chiara [22]. A quel punto trasferitela in una sac-à-poche con bocchetta stellata e guarnite la superficie delle crostatine con ciuffetti di ganache [23]. Per terminare, decorate con le scorze di arancia candite [24]. I cestini all’arancia e cioccolato sono pronti per essere gustati!