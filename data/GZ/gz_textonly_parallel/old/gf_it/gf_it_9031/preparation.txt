Per preparare la pastiera di riso iniziate a mettere la ricotta in un colino all'interno di una ciotola e riponetela in frigo, così da perdere il siero in eccesso. Poi passate a realizzare la frolla, preparando per prima cosa la sabbiatura: in un mixer ponete la farina setacciata, un pizzico di sale ed il burro freddo di frigorifero e tagliato a cubetti [1]. Frullate il tutto fino ad ottenere un composto dall'aspetto sabbioso e farinoso; versate la sabbiatura ottenuta su un piano di lavoro (oppure in una ciotola). Create la forma a fontana e al centro versate lo zucchero semolato [2], il lievito per dolci [3] 
e aromatizzate con la scorza d’arancia [4]. Versate anche le uova intere precedentemente sbattute [5]. Iniziate ad impastare velocemente per non scaldare troppo la frolla con le mani [6].
Una volta ottenuto un composto omogeneo formate un panetto, appiattitelo [7] e poi avvolgetelo nella pellicola per alimenti [8]; riponetelo in frigorifero per farlo rassodare almeno 30 minuti, o il tempo che preparerete il resto. Ora occupatevi di preparare il riso cotto: mettete il riso in un tegame poi versate l’acqua [9]
cuocete per 8 minuti dal bollore a fuoco alto mescolando spesso [10]. Poi versate il latte fresco [11], aggiungete la buccia d' arancia [12],
 lo zucchero semolato [13] e le 2 stecche di cannella [14]. Abbassate il fuoco e cuocete per 20 minuti mescolando spesso. Poi togliete le 2 stecche di cannella e le bucce di arancia con una pinza da cucina [15].
Versate il burro [16] e proseguite la cottura per altri 10 minuti o fino a quando non otterrete una consistenza densa [17]. Una volta pronto, spegnete il fuoco e versate il riso in una pirofila [18],
coprite con la pellicola per alimenti a contatto [16] e lasciatelo raffreddare. Passate al resto del ripieno: riprendete la ricotta e setacciatela all'interno di un'altra ciotola [20], poi versate le uova sbattute e mescolate con la frusta per amalgamarle al composto [21].
A questo punto profumate il tutto con l’acqua di fiori d’arancio [22], la cannella in polvere [23] e mescolate. Quando il riso si sarà raffreddato completamente, aggiungetelo al composto di uova un cucchiaio alla volta [24], continuando a mescolare per amalgamarlo al meglio.
Tenete da parte il ripieno e riprendete la pasta frolla dal frigorifero, eliminate la pellicola e stendete il panetto su un piano leggermente infarinato, aiutandovi con un mattarello fino ad ottenere uno spessore di mezzo centimetro [25]. imburrate e infarinate uno stampo di 28 cm di diametro e 3 cm di altezza; poi arrotolate quindi la sfoglia sul mattarello leggermente infarinato e trasferitela all'interno della tortiera [26]. Lasciate aderire la pasta frolla allo stampo, sul fondo e sui bordi, premendo delicatamente con i polpastrelli [27]. 
Utilizzando un coltellino affilato ritagliate l'eccesso di pasta [28], lavoratelo rapidamente e tenetelo da parte, poichè servirà a ricreare le losanghe. Versate ora il ripieno all’interno della crostata [29] e livellate la superficie con la spatola per uniformarla. Riprendete la pasta che avete tenuto da parte per le losanghe, stendetela sul piano e ritagliate le strisce con una rotella dentellata [30].
Adagiate delicatamente sopra le strisce di pasta per formare un motivo a losanghe intersecandole in maniera diagonale e facendole aderire bene ai bordi (31-32). Cuocete la pastiera di riso in forno statico preriscaldato a 170°C per 1 ora (non si consiglia il forno ventilato). Una volta pronta lasciate raffreddare la pastiera di riso prima di servirla [33].