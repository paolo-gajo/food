Per realizzare la crostata salata patate e gorgonzola per prima cosa lessate le patate [1] fino a quando non risulteranno morbide (ci vorranno circa 30-40 minuti). Intanto occupatevi della frolla: in una ciotola versate il burro a temperatura ambiente a pezzetti e il Grana Padano DOP grattugiato [2]. Impastate con le mani velocemente [3].
Incorporate poi anche le uova [4], aggiungete un pizzico di sale e per finire unite anche la farina [5]. Proseguite impastando a mano per raccogliere tutti gli ingredienti [6].
Poi trasferite l’impasto su una spianatoia leggermente infarinata [7] e formate un panetto liscio e omogeneo [8], avvolgetelo con pellicola alimentare [9] e lasciate riposare in frigo per 20 minuti.
Intanto pelate le patate e ponetele in una ciotola [10], schiacciatele per ridurle in purea [11], quindi insaporite con il formaggio grattugiato [12]
e il sale [13]. Mescolate per amalgamare e tenete da parte. Riprendete la frolla e stendetela con il matterello su una spianatoia leggermente infarinata ad uno spessore di circa 5 mm [14]. Avvolgete intorno al matterello la sfoglia [15].
Srotolate la sfoglia su una teglia di 24 cm di diametro [16]. Con un coltellino definite il bordo tagliando via la frolla in eccesso [17]. Punzecchiate il fondo con i rebbi di una forchetta [18].
Farcite con le patate [19] e il gorgonzola [20]. Stendete la frolla avanzata e ricavate delle striscioline larghe circa mezzo centimetro [21].
Adagiate le strisce di pasta sulla crostata sovrapponendole, così da creare un motivo a losanghe [22].Tagliate via la pasta in eccesso. Con la frolla rimasta formate un filoncino che abbia la stessa circonferenza della teglia [23]. Adagiatelo poi sul bordo e pressatelo con i rebbi della forchetta per farlo aderire e al tempo stesso creare un motivo decorativo [24].
La crostata è pronta per la cottura [25]. Cuocete in forno ventilato preriscaldato a 180° per 45 minuti circa. A cottura ultimata sfornate la crostata salata patate e gorgonzola [26] e servitela tiepida [27].