Stanchi del solito tomino alla piastra? Oggi allora lo prepariamo al forno e lo accompagniamo con un originale contorno dalle note croccanti! Il tomino al forno è una ricetta facile e veloce da preparare, ideale da servire come antipasto o secondo vegetariano quando non si ha tanto tempo per stare in cucina. Abbiamo scelto di servirlo con uno stuzzicante mix di noci e fichi secchi al profumo di rosmarino che crea un appetitoso contrasto con il cuore fondente del formaggio, per un risultato dal gusto ricco e suadente! Una combinazione di ingredienti insolita ma irresistibile che potete gustare anche in versione primo piatto nella ricetta delle mezze penne gratinate con tomino, fichi e noci. Siete pronti a capitolare davanti all’effetto filante del nostro tomino al forno? Provatelo anche ricoperto di pasta sfoglia!