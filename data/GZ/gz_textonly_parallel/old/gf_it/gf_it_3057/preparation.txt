Per preparare le polpette di tonno e ricotta con peperoni iniziate lavando e asciugando i due peperoni [1]; quindi adagiateli su di una teglia e infornateli per circa 30-40 minuti a 250°, rigirandoli di tanto in tanto fino a che la pelle non sarà ben abbrustolita [2]. Una volta abbrustoliti, chiudeteli dentro ad un sacchetto di plastica, oppure in una ciotola coperti con la pellicola trasparente per circa 15 minuti [3].
Trascorso il tempo indicato, estraete i peperoni dal sacchetto e privateli della pelle che verrà via piuttosto facilmente. Una volta spellati, togliete i semi e i filamenti interni ai peperoni [4], quindi tagliateli a listarelle [5]. Ponete i peperoni in una ciotola e conditeli con il timo tritato, il sale, l’aglio schiacciato, l’olio extravergine d’oliva e in fine le olive nere denocciolate tagliate a fettine [6]. Mischiate gli ingredienti e lasciate riposare il tutto.
 Nel frattempo preparate l’impasto delle polpette: versate il tonno in una ciotola, aggiungete la ricotta [7], il timo e la maggiorana tritati [8] e l’uovo precentemente sbattuto [9].
Unite quindi anche il formaggio grattugiato, il pangrattato, il sale e il pepe [10]. Amalgamate il tutto con un mestolo [11] e finite di impastare con le mani fino ad ottenere un composto uniforme [12].
A questo punto prendete delle porzioni di impasto da 50 grammi e formate delle polpette leggermente schiacciate [13]. Passatele nel pangrattato [14] e friggerete in olio ben caldo [15].
Cuocete per circa 6 minuti facendole dorare bene su entrambi i lati [16]. Ponetele le polpette a sgocciolare su della carta assorbente da cucina [17] e servitele ancora calde accompagnandole con i peperoni [18].