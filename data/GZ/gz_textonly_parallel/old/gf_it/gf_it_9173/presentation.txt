L'agnello è il simbolo della Pasqua per eccellenza, la portata principale presente in questo Santo giorno sulla maggior parte delle tavole degli italiani. Una carne molto saporita e succulenta che si adatta a tantissime preparazioni... ogni sua parte è infatti l'ingrediente protagonista delle più svariate ricette che già vi abbiamo presentato, come le costolette in crosta di pistacchi, o la spalla farcita! Oggi vogliamo parlarvi di uno dei tagli più pregiati che meglio si presta alla cottura arrosto: il cosciotto d'agnello infatti è la parte più carnosa e come tutti i tagli con l'osso è più ricca di sapore. Noi abbiamo scelto di realizzare una cottura semplice, aggiungendo poche erbe aromatiche proprio per non coprire e lasciare intatto tutto il suo gusto caratteristico. Seguendo i nostri step otterrete un cosciotto di agnello al forno tenero e succoso, perfetto secondo pasquale da abbinare con patate al forno o patate sabbiose oppure carciofi trifolati!