Per preparare il salame al cioccolato senza uova iniziate a tritare il cioccolato (dovrà essere un tipo di cioccolato fondente non superiore al 70%) [1]. Poi sistematelo in una bastardella [2], facendo in modo che l'acqua del pentolino non tocchi il fondo della bastardella in cui avrete versato il cioccolato; mescolando spesso scioglietelo a bagnomaria [3]. Lasciatelo intiepidire.
Nel frattempo in una ciotola lavorate con uno sbattitore elettrico il burro morbido insieme allo zucchero a velo [4]. Una volta ottenuto un composto a pomata, continuando a sbattere versate il Grand Marnier a filo [5] fino ad avere un composto cremoso [6].
Versate anche il cioccolato ormai tiepido [7] e continuate a sbattere [8], fino ad ottenere un impasto omogeneo. A questo punto rompete i biscotti grossolanamente con le mani [9]
e uniteli al composto di burro e cioccolato [10]; mescolate con una spatola poi aggiungete anche i pistacchi interi [11] e amalgamate il tutto mescolando sempre con una spatola [12].
Trasferite il composto al centro di un foglio di carta forno [13], per formare il vostro salame di cioccolato senza uova: alzate i lembi della carta [14], uniteli e, piegandoli su loro stessi, arrotolateli verso il composto [15], fino a sigillare il salame. 
Schiacciate portando le mani dall'interno verso l'esterno delicatamente per dare la classica forma "a salame" [16]. Chiudete a mò di caramella, sigillando gli estremi [17] e lasciate rassodare in frigorifero per almeno 2 ore. A questo punto scartate il vostro salame di cioccolato senza uova [18]
e rotolatelo nello zucchero a velo disposto su un vassoio [19]. Poi affettatelo [20] e servite il vostro salame di cioccolato senza uova [21]!