Il salame al cioccolato è uno tra i dolci più amati, probabilmente per la sua facilità di esecuzione o per il fatto che è un dolce senza cottura. Occorrerà infatti solo sciogliere il cioccolato a bagnomaria o in microonde; sarà perfetto anche utilizzare quello delle uova di Pasqua avanzato per una perfetta ricetta riciclo dolce! Oggi abbiamo voluto accontentare le vostre richieste...in molti, infatti, eravate alla ricerca di un salame di cioccolato senza uova e dopo qualche tentativo abbiamo trovato la ricetta che secondo noi permette di ottenere il massimo risultato. Con questa preparazione anche i bimbi e le donne in dolce attesa potranno gustare in tutta sicurezza una fetta di questo golosissimo dolce, infatti basterà sostituire al Grand Marnier della scorza di arancia grattugiata! Fieri della sua consistenza noi non ci siamo accontentati e abbiamo arricchito il salame di cioccolato senza uova con una cascata di pistacchi per un'esplosione di gusto!