Soffici e golosi i muffin sono delle delizie che vi abbiamo proposto in molte forme sia dolci che salate, ma li avete mai provati al pomodoro? Noi sì, con la ricetta del muffin rossi abbiamo sperimentato una stuzzicante variante salata, ricca di ingredienti sfiziosi come le olive nere e l’Edamer che rendono irresistibili queste morbide e saporite tortine. Ma il vero segreto di questa preparazione è l’aggiunta del concentrato di pomodoro che conferirà un caratteristico color rosso ai nostri muffin rendendoli ancora più accattivanti. I muffin rossi sono perfetti per arricchire le tavole dei vostri buffet e incuriosire i vostri ospiti che saranno conquistati da queste delizie al primo assaggio!