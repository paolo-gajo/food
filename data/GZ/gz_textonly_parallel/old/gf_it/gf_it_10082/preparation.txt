Per realizzare le lasagne ai 5 ortaggi spuntate le melanzane e tagliate a fette con una mandolina ad uno spessore di 3-4 mm [1]. Tagliate a fette la zucca e sbucciatela [2], poi riducetela a dadini [3] e mettetela da parte.
Pulite i carciofi: eliminate il gambo [4] e togliete le foglie esterne più coriacee poi tagliateli a metà [5] eliminando la barbetta interna, poneteli man mano in una ciotola colma di acqua acidulata con i limoni per non farli annerire e tagliateli a listarelle [6].
Pulite i funghi porcini: tagliate il gambo e con un panno pulite la superficie per eliminare il terriccio [7] poi affettateli nel senso della lunghezza, dovranno avere uno spessore di 2-3 mm [8]. Procedete ora con la cottura delle verdure: grigliate le fette di melanzane da entrambi i lati su una griglia ben calda [9]per pochi secondi
poi tagliate le melanzane grigliate a fettine [10]. In un pentolino versate la zucca a dadini, unite il latte, salate, pepate e insaporite con noce moscata [11] cuocete a fuoco bassa per 20 minuti. Poi con un frullatore ad immersione frullate la zucca e il latte intiepiditi [12]
per ottenere una crema liscia [13], poi setacciate la ricotta direttamente nella ciotola con la crema di zucca [14] e mescolate con la frusta per amalgamarla [15],
infine aromatizzate con le foglioline di timo [16] conservate in frigorifero la crema. Proseguite con la cottura degli spinaci: sciacquateli sotto l’acqua corrente le foglie di spinaci e poi poneteli in una padella con un 20 ml di olio e uno spicchio di aglio [17] e cuocete con il coperchio per 4-5 minuti finché non saranno morbidi, poi a fine cottura togliete l’aglio [18] salate e pepate.
Cuocete anche i carciofi in padella con 20 ml di olio, aglio, sale e pepe per 5-6 minuti [19] finché non saranno teneri [20] poi eliminate lo spicchio di aglio. Ora è il turno dei funghi: ponete sul fuoco un’altra padella con 20 ml di olio di oliva e uno spicchio di aglio e aggiungete i funghi, salate, pepate [21]e cuocete per 4-5 minuti.
A fine cottura estrarre lo spicchio di aglio [22]. Tutto è pronto per comporre le lasagne: prendete una pirofila 20x 30 cm oliate il fondo [23] e distribuite sopra uno strato di crema di zucca [24].
Adagiate 3 sfoglie di pasta all’uovo [25] poi farcite con un altro strato di crema di zucca [26], sistemate le melanzane [27],
gli spinaci [28] e unite anche i carciofi [29] e i funghi. Spolverizzate la superficie con il Grana padano grattugiato [30], poi proseguite con un altro strato da 4 sfoglie disposte parallelamente al lato lungo della pirofila e la farcitura di crema di zucca e verdure.
Continuate alternando uno strato di 3 sfoglie [31], condite nuovamente con la crema e le verdure e terminate con un ultimo strato di 4 sfoglie uguale al precedente. Spalmate sopra l’ultimo strato di sfoglie la crema alla zucca e condite con carciofi, spinaci, funghi e melanzane, insaporite con il Grana grattugiato [32]. Cuocete in forno statico preriscaldato a 220 ° per 20 minuti (o in forno ventilato a 200° per 10 minuti). A cottura ultimata sfornate le lasagne ai 5 ortaggi e lasciatele intiepidire prima di servirle [33].