Siete più da brioche, croissant o fette biscottate con la marmellata? Vi siete mai chiesti che gusto hanno le fette biscottate fatte in casa? Assolutamente da provare: saporite e fragranti gustatele con le vostre marmellate e confetture casalinghe (dalle più classiche all'insolita all'ananas) e non ne potrete più fare a meno. Questa ricetta prevede la preparazione di un pan brioche nello stampo da plumcake, una volta cotto il pan brioche si andranno a ricavare le tipiche fette da tostare in forno, ottenendo così la doppia cottura, da qui il nome fette biscottate ovvero cotte due volte. Altre varianti di questa ricetta prevedono l’olio in sostituzione al burro e il miele per addolcire al posto dello zucchero. Se pur la realizzazione richieda un po’ di tempo avrete il vantaggio di poter conservare le vostre fette biscottate in contenitore di latta per più di una settimana preservando così la loro caratteristica fragranza.