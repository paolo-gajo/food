Per preparare il tonno glassato alla salsa di soia iniziate dalla verdura: tagliate alla julienne il cavolo cappuccio [1] e mettetelo in una ciotola, irrorando con l’aceto di vino bianco [2] e insaporendo con il sale [3].
Mescolate bene gli ingredienti e lasciate macerare per almeno 1 ora coprendo con pellicola alimentare trasparente [4]. Trascorso questo tempo scolate e sciacquate accuratamente il cavolo sotto abbondante acqua corrente [5]. Poi cuocetelo in una padella antiaderente in cui avete scaldato 15 g di olio [6].
Aromatizzate con delle foglioline di basilico ben lavate e asciugate [7] e coprite con coperchio [8], facendo cuocere a fuoco basso per circa 10 minuti. A fine cottura il cavolo dovrà risultare ancora croccante. Mentre il cavolo cuoce dedicatevi al tonno. Prendete una ciotolina e versate la salsa di soia [9].
Occupatevi del tonno: assicuratevi di avere un filetto già abbattuto; vi consigliamo di congelare il filetto per almeno 96 ore a-18 gradi e poi scongelare per la preparazione. Tagliate il tonno a fette di circa 4 cm di spessore [10]. Dopodiché disponete accanto alla salsa di soia una ciotolina in cui avrete versato i semi di sesamo bianco. Prendete una fettina di tonno e bagnatela su tutti i lati con la salsa di soia [11], poi ricoprite totalmente con i semi di sesamo i lati lunghi della fettina di tonno [12]. Ripetete l’operazione con tutte le fettine di tonno.
Ora prendete una padella antiaderente e versate 5 g di olio: fatelo scaldare e adagiate le fettine di tonno nei lati lunghi [13]. Scottate le fette di tonno 2 minuti circa, poi giratele per cuocerle anche dall’altro lato ulteriori 2 minuti [14]. Per una cottura uniforme, potete scottare anche lateralmente le fette di tonno, 1 minuto per parte [15].
Adagiate un letto di cavolo sul piatto da portata [16] e disponete le fettine di tonno sopra ad esso accompagnando con la salsa di soia [17]. Il vostro tonno glassato alla salsa di soia è quindi pronto per poter essere portato in tavola e gustato [18]