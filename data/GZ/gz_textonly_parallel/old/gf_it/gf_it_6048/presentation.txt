Come si fa a resistere ai fiori di zucca? Questi raggi di sole saporiti non solo riempiono gli orti a primavera e d'estate, ma anche le nostre tavole con tante ricette una più sfiziosa dell’altra come questi i fiori di zucca al forno, piccoli scrigni che racchiudono una farcia dal gusto stuzzicante e sfizioso che non vi faranno sentire la mancanza della frittura. Per questa ricetta infatti vi proponiamo una cottura al forno, leggera e salutare senza dover rinunciare alla nota croccante: una gustosa panure di pangrattato e pecorino creerà un crosticina irresistibile, in perfetto contrasto con la morbidezza del ripieno. Approfittate della stagione primaverile per preparare tante altre delizie con questi golosi fiori: dai tradizionali fiori di zucca in pastella e le napoletane frittelle di sciurilli, ai più raffinati cavatelli ai fiori di zucca con cozze e zafferano senza dimenticare le ricette da pic nic come la crostata salata alla ricotta e fiori di zucca. Avrete l’imbarazzo della scelta!