Per preparare i calamari ripieni di couscous, iniziate versando il couscous in una ciotola. Salatelo, conditelo con un filo d’olio [1] e versate la stessa quantità di acqua bollente [2]. Coprite la ciotola con la pellicola e lasciate riposare fino a quando il couscous non si sarà gonfiato, raddoppiando la sua dose [3].
Nel frattempo dedicatevi alla pulizia dei calamari. Per capire nel dettaglio come effettuare questa operazione, consultate la Scuola di cucina: come pulire i calamari, che trovate qui. Lavateli con cura sotto acqua corrente e incidete con un coltellino la parte finale del mantello, quel tanto che basta per prendere un lembo della pelle e tirate via il rivestimento con le mani o aiutandovi con un coltellino. Poi staccate delicatamente la testa dal mantello [4], estraete la penna di cartilagine, che si trova nel mantello, e le interiora. Prendete la testa estratta e separate i tentacoli [5]. Dopodichè tritate i tentacoli e metteteli da parte in una ciotolina [6].
A questo punto lavate le verdure con cura. Prendete la carota, pelatela e dopo averla tagliata per il lungo, formate dei dadini [7]. Mondate la zucchina, dividetela a metà e tagliatela a dadini [8]. Sbucciate il cipollotto fresco, mondatelo e affettatelo [9]. Tenete presente che tutte le verdure devono essere tagliate a piccoli pezzi, che andranno a costituire parte del ripieno dei calamari, consultate la nostra Scuola di cucina: come tagliare le verdure per scoprire come tagliare al meglio le vostre verdure.
Prendete il peperone e dopo averlo mondato e svuotato della parte dura interna con i suoi semini, usatene solo metà. Dividete metà peperone a bastoncini e da questi tagliate dei cubetti [10]. Quindi sbucciate uno spicchio d’aglio e privatelo del suo germe interno, versate 2 cucchiai d’olio extravergine di oliva in una padella antiaderente e fate dorare l’aglio [11]. Aggiungete poi il cipollotto tagliato finemente [12] e fate rosolare. Per non rischiare di bruciare il soffritto, bagnate con mezzo bicchiere d’acqua (o brodo vegetale).
Unite le carote e il peperone a dadini (13-14), lasciate cuocere per 5 minuti e intanto salate e pepate a piacere. Quando le verdure cominceranno ad ammorbidirsi, aggiungete anche le zucchine a dadini [15].
Versate nel composto anche i tentacoli del calamaro tritati [16] e lasciate cuocere per altri 2 minuti. Trascorso questo tempo, spegnete il fuoco, aggiungete il couscous [17], che immerso nell’acqua avrà raddoppiato il suo volume, e grattugiate la scorza del lime [18], precedentemente sciacquato sotto acqua corrente.
Per arricchire il ripieno con un’ulteriore nota di profumo, lavate un rametto di menta fresca, sfogliatelo e aggiungete qualche fogliolina [19]. A questo punto prendete i calamari svuotati e puliti e aiutandovi con un cucchiaino, riempiteli con il composto fino a due terzi della loro capacità [20]. Infine sigillate i calamari con uno stuzzicadente, per evitare che il ripieno fuoriesca durante la cottura [21].
Prendete ora una padella antiaderente, fate scaldare 2 cucchiai di olio extravergine di oliva e adagiate i calamari ripieni [22], quindi salate e pepate a piacere. Cuocete i calamari 5 minuti da un lato e 5 dall’altro e per evitare che i calamari risultino gommosi, sfumateli con un bicchiere di vino bianco durante la cottura [23]. Quando il liquido di cottura si sarà ridotto e il vino sarà evaporato, potete togliere i calamari dal fuoco, per finire insaporiteli con qualche fogliolina di timo. Per presentarli in modo creativo, tagliateli a metà, in modo che si veda il ripieno colorato, e serviteli su un letto di insalata [24]!