I calamari ripieni di couscous sono un piatto estivo davvero sfizioso, che mescola e rivisita sapori mediterranei senza appesantire troppo. I calamari ripieni sono una pietanza che si presta ad essere riadattata e rivisitata in tantissimi modi: esistono, infatti, moltissime ricette che prevedono un ripieno sempre diverso, ma gustoso. Oggi proponiamo una versione decisamente colorata e light, in cui il couscous viene arricchito da semplici dadini di carota, zucchina, peperoni e insaporito da un soffritto di cipollotto fresco e aglio. La scorza di lime grattugiata con il suo aroma acidulo e le foglie di menta aggiungono un'ulteriore nota di sapore, esaltando i diversi gusti delle verdure. Una volta riempiti, basta fare saltare i calamari in padella, sfumarli con del vino bianco e gustarli non appena si saranno intiepiditi. Il segreto per ottenere una consistenza perfetta è proprio la cottura: non fateli cuocere per troppo tempo, perché diventerebbero gommosi, e assaporateli subito prima che si induriscano. Potete, poi, decidere in che modo consumare e presentare i vostri calamari ripieni di couscous: come secondo alternativo o come stuzzicante fingerfood prima di un pranzo o una cena!