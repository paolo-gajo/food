Per preparare la crema pasticcera al cioccolato bianco tagliate a scaglie il cioccolato con un coltello e mettetelo da parte [1], poi mettete il latte in un pentolino e fatelo scaldare a fuoco basso finchè non diventerà tiepido [2]. Nel frattempo sbattete i tuorli con lo zucchero, utilizzando una frusta, fino ad ottenere una consistenza chiara e spumosa [3],
quindi aggiungete poca alla volta la farina setacciata [4] ed infine il latte [5], ormai tiepido. Amalgamate molto bene tutti gli ingredienti poi trasferite il composto in una pentola, filtrandolo con un colino per eliminare eventuali grumi [6].
Fate ora addensare il tutto a fuoco basso, mescolando energicamente e spesso, per circa 20 minuti [7]. Quando la crema sarà densa aggiungete il cioccolato a scaglie e continuate a mescolare per altri 5 minuti, fino a farlo sciogliere completamente [8]. La vostra crema pasticcera al cioccolato bianco è pronta: trasferitela in un contenitore largo e basso, copritela con la pellicola a contatto per evitare che si formi una crosticina in superficie [9] e, una volta fredda, conservatela in frigorifero fino al momento di utilizzarla.
Per chi fosse intollerante alle uova o semplicemente gradisse una versione più leggera è possibile realizzare la crema pasticcera al cioccolato bianco sostituendo le uova e lo zucchero con il latte condensato, ecco come procedere: tagliate a scaglie il cioccolato e fate intiepidire il latte a fuoco basso, quindi mescolate in una ciotola la farina setacciata e il latte condensato (1-2). Aggiungete il latte tiepido a filo [3], continuando a mescolare per evitare di formare dei grumi.
Trasferite il composto in un pentolino e fatelo addensare a fuoco basso [4], mescolando continuamente. Infine aggiungete il cioccolato bianco tagliato a scaglie e continuate la cottura finché non si sarà sciolto completamente [5]. La crema pasticcera al cioccolato bianco senza uova è pronta [6]: trasferitela in un contenitore largo e basso, copritela con la pellicola a contatto e, una volta fredda, conservatela in frigorifero fino al momento di utilizzarla.