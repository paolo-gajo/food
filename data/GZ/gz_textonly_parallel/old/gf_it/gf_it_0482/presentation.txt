Le origini dei passatelli in brodo affondano in quell’Emilia Romagna culla della buona tavola e di preparazioni fatte a mano, come quella della pasta fresca all'uovo. Una vera e propria “danza” con un ritmo e ondeggiamenti precisi mentre le mani lavorano energicamente l’impasto. Oggi appunto vogliamo però farvi immergere in questa danza tipica di questa regione, con una sua vera specialità tipica: i passatelli in brodo. Anche in questo caso esistono movimenti caratteristici per ottenere questa particolare pasta realizzata con uova, pangrattato e Parmigiano: utilizzando il tipico ferro per preparare i passatelli, infatti, sarà necessario schiacciare, trascinare e armarsi di buona lena e pazienza. Poiché non tutti hanno a disposizione questo strumento, noi abbiamo scelto di utilizzare uno schiacciapatate a fori larghi, un metodo molto semplice e accessibile a tutti che vi permetterà di ottenere dei passatelli in brodo da manuale, perfetti per il menù di Natale o per il cenone di Capodanno!