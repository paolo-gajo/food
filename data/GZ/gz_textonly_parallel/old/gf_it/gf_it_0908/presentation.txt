Se anche voi siete tra quelli che non sanno resistere ad uno stuzzicante filetto di pesce appena scottato ecco una ricetta sfiziosa da riservare ai vostri ospiti dai gusti più raffinati: tonno al sesamo. Grazie ad una cottura rapida il tonno manterrà intatte le sue carni rosate e morbide dal gusto delicato, qui, più che in ogni altra preparazione, la semplicità è d’obbligo perché permette di esaltare al meglio il pesce, protagonista assoluto di questo secondo piatto. Un panatura al sesamo per un effetto “black and white” conferisce un tocco di stile e di sapore ai filetti di tonno irrorati con una profumatissima citronette. Per finire un letto croccante di carciofi crudi è l’abbinamento perfetto per il tonno al sesamo, ma quando non sarà più tempo di questi fiori saporiti, potrete accompagnare i filetti con una dadolata di verdure di stagione!