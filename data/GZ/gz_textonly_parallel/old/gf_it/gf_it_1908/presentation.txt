Pastella e tempura sono la vostra passione? Allora dovete assolutamente provare i gamberi al cocco! Con questa ricetta scoprirete come portare in tavola questo gustoso crostaceo, esaltando la sua bontà in maniera semplice e originale. I gamberi vengono serviti con una panatura particolare, preparata con farina di cocco, per un piatto dolce e croccante al punto giusto! Il risultato sarà un secondo dal gusto esotico, perfetto anche per un finger food alternativo da servire come antipasto. Inoltre, le tre salse di accompagnamento si sposano alla perfezione con il gusto delicato dei gamberi: la finta maionese, realizzata senza uova ma con latte di soia, è la grande protagonista! Aromatizzatela come più preferite, utilizzando paprika, aglio, ketchup o salsa worcester. Noi di Giallozafferano, per dare un tocco etnico, abbiamo scelto di aggiungere curry thai rosso, e, per chi preferisce i sapori più delicati, il concentrato di pomodoro! E voi cosa aspettate? Provate a tuffare i vostri gamberi e scegliete la salsa che fa per voi!