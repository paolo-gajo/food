Per preparare il babà al rum cominciate dall’impasto. Versate nella tazza della planetaria la farina e sbriciolate il lievito [1]. Azionate il robot con la foglia a velocità medio bassa e lasciate che inizino a mescolarsi gli ingredienti. Aggiungete le uova, una alla volta [2], è importante che siano ben fredde. Quando saranno incorporate unite lo zucchero e lascoatelo incorporare [3].
Poi aggiungete anche il sale e fate lavorare ancora qualche minuto [4] fino a che non sarà assorbito; complessivamente ci vorranno 10 minuti. Dopodiché spegnete il robot e sostituite la foglia con il gancio, azionate nuovamente il robot a velocità medio bassa e aggiungete il burro a fiocchetti. Dovrete pazientare che ogni pezzetto sia stato completamente assorbito prima di aggiungere quello successivo. Una volta ultimato il burro lasciate andare la macchina per un paio di minuti ancora. In questa fase lavorate per 10-15 minuti [5]. Alla fine del procedimento l'impasto si presenterà morbido e liscio [6].
Assicuratevi che la capienza della tazza della vostra planetaria sia di almeno 2,5 litri, altrimenti trasferite l’impasto in una ciotola più capiente. Quindi coprite con pellicola [7] e lasciate lievitare, ad una temperatura di 26-28°, per circa 3 ore coprendo il recipiente con la pellicola. Trascorso il tempo imburrate per bene gli stampini. Dopo il tempo di lievitazione, recuperate l’impasto e staccate delicatamente la parte che si sarà attaccata alla pellicola. Aiutatevi con una spatola metallica bagnata. Sgonfiate delicatamente l’impasto con le mani (8-9)
Con una mano bagnata prelevate una porzione d'impasto [10] e spremetene circa 50/55 grammi, mozzandolo come si fa per la mozzarella, facendo cadere il pezzo direttamente negli stampini di alluminio ben imburrati [11]. Coprite con la pellicola e lasciate riposare finché l'impasto non raggiunge il bordo [12].
Una volta pronti per la cottura spostate i babà su una leccarda e cuoceteli in forno statico preriscaldato a 200°, per circa 20-25 minuti [13], avendo cura di tenerli abbastanza separati tra loro. Poi fateli intiepidire una decina di minuti prima di sformarli e lasciarli raffreddare completamente: meglio se tutta la notte all’aria, così la superficie si seccherà per bene e l’interno si asciugherà completamente [14]. Passate alla preparazione della bagna: in un pentolino versate l'acqua [15].
Quindi versate lo zucchero, mescolate e finché questo non si sarà sciolto completamente [16]. A questo punto spegnete, aggiungete il rum [17] e attendete che la bagna raggiunga 50°, la temperatura ideale per l’inzuppo, dopodiché tuffate 1 o 2 babà. Lasciateli inzuppare per circa 1 minuto [18], rigirandoli.
In questo tempo andranno strizzati delicatamente 1 o 2 volte, con mano ferma ma dolce: in questo modo li farete ammorbidire e inzuppare per bene [19]. Dopo l'ultima immersione, se preferite, potete anche non strizzarli più. Scolateli su una gratella con un piatto sotto [20] e continuate così con tutti gli altri. Man mano recuperate la bagna in eccesso. I vostri babà al rum sono pronti per essere serviti [21]. Potete gustarli al naturale o guarnire con panna e fragole, crema pasticcera e amarene!