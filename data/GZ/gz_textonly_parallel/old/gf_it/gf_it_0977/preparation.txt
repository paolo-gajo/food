Per preparare le frittelle luna park iniziate dall'impasto. Come prima cosa versate nella ciotola di una planetaria la farina [1], lo zucchero [2], la scorza grattugiata del limone [3]
e aggiungete anche i semi del baccello di vaniglia [4]. Iniziate a lavorare con il gancio e versate una parte del latte [5]. Aggiungete il lievito sbriciolato [6]
e il latte rimasto [7]. Lavorate per alcuni minuti, poi aggiungete il sale [8] e aspettate che sia ben assorbito. Quando l'impasto risulterà ben incordato aggiungete il burro. Questo passaggio è molto importante, dovrete aggiungerne un pezzetto alla volta [9] aspettando che sia ben assorbito prima di aggiungerne dell'altro [9]. 
Aspettate che l'impasto si incordi nuovamente al gancio [10], poi staccatelo delicatamente con le mani e trasferitelo su un piano [11] [12]. 
A questo punto date all'impasto delle pieghe slap&fold: sollevatelo delicatamente e ripiegatelo su se stesso allungandolo [13]. Poi fate scivolare le mani al di sotto e pirlatelo, in modo da ottenere una forma sferica [14]. Trasferite in ciotola, coprite con pellicola [15]
e lasciate lievitare per 2 ore, fino a che non sarà raddoppiato [16]. Trasferite l'impasto su un piano infarinato e formate un filone [18].
Utilizzando un tarocco tagliate dei pezzi di circa 95 g [19]. Formate quindi delle palline [20] e trasferite su un vassoio rivestito con un canovaccio [21]. 
Lasciate lievitare ancora per 30 minuti, cospargendo anche la superficie con pochissima farina e coprendo con un canovaccio [22]. Quando mancheranno pochi minuti al termine della lievitazione versate l'olio in un tegame capiente e scaldatelo fino a raggiungere la temperatura di 170° (da misurare con termometro da cucina). Quando l'olio sarà caldo prendete la prima pallina, iniziate ad allargare tenendola in mano per realizzare un cornicione piuttosto spesso, spesso anche il centro e trasparente tra il centro e il bordo [23] Dovrà avere un diametro di circa 20 cm. Immergete la frittella nell'olio caldo [24], cercate di cuocerne una alla volta.
La frittella deve dorare dolcemente, aiutatevi con una schiumarola a tenerla immersa nell'olio e per rigirarla [25]. Quando sarà ben dorata, scolatela [26] e trasferitela su un vassoio con carta assorbente. Togliete giusto l'olio in eccesso [27], 
poi passatela ancora calda nello zucchero [28], da entrambi i lati [29]. Continuate a cuocere le frittelle Luna-park in questo modo e servitele ancora calde [30]. 