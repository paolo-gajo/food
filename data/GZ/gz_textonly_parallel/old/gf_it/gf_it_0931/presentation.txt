Conosciuta come lo zafferano delle Indie, la curcuma è una delle spezie contenute nel curry, ed è proprio lei a conferire quel bel color ocra che caratterizza la famosa miscela. Diversamente dallo zafferano, la curcuma ha un sapore più gentile che insaporisce con un delicato aroma i piatti; noi abbiamo sperimentato questa favolosa spezia anche nelle polpette in abbinamento al cavolfiore. Gusto pacato e colore brillante, perché non usare questa magica polvere gialla per condire la pasta? E’ così che è nata la nostra pasta fredda con verdure e curcuma, circondata da croccanti e variopinte verdure saltate in padella. Il risultato è un primo piatto estivo diverso dal solito che accende la tavola con le sue tinte brillanti e stuzzica il palato.