Per preparare i pomodorini confit, iniziate lavando i pomodorini sotto acqua corrente [1]. Asciugateli con un canovaccio o carta da cucina [2] e poneteli su un tagliere, quindi dividete tutti i pomodorini a metà [3].
Ora disponete i pomodorini tagliati su una leccarda ricoperta di carta forno con la parte del taglio rivolta verso l’alto [4]. Dopodichè salate e pepate a piacere (5-6).
A questo punto preparate il trito di aglio e timo: sbucciate uno spicchio d’aglio, sfogliate i rametti di timo e poi tritateli insieme finemente [7]. Una volta ottenuto il trito, versatelo su ogni pomodorino [8] e aggiungete anche lo zucchero [9].
Distribuite l’origano secco [10] e infine versate un filo d’olio su ogni pomodorino [11]. Infornate il tutto a in forno statico preriscaldato a 140° per circa 2 ore, fino a quando l’acqua di vegetazione dei pomodorini non sarà evaporata e questi non risulteranno leggermente abbrustoliti ma non secchi [12]. A questo punto potete gustare i vostri pomodorini confit anche freddi e servirli come contorno o come saporito condimento!