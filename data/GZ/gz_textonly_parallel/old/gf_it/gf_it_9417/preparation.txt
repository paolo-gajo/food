Per preparare il cestino di croccante alle nocciole con crema diplomatica, iniziate a preparare la base per la farcitura. Ponete il latte in un pentolino e aggiungetevi la polpa di vaniglia prelevata dalla bacca e la bacca intera [1]. Mentre il latte si scalda mettete in ammollo la gelatina e tenetela da parte. Ponete i tuorli e lo zucchero in una terrina [2], montate con la frusta a mano e poco alla volta amalgamatevi l’amido [3].
Quando il latte è caldo privatelo della bacca di vaniglia [4] e miscelate un paio di mestolate al composto di tuorlo e zucchero [5]. Versate poi il tutto nel pentolino con il resto del latte e fare addensare dolcemente mescolando la crema in continuazione [6].
Scolate e strizzate bene la gelatina che era in ammollo [7] e aggiungetela alla crema in cottura, mescolando accuratamente per farla sciogliere [8]. Trasferite la crema pasticcera calda in una pirofila larga e bassa, copritela con carta trasparente e lasciate che si raffreddi completamente a temperatura ambiente [9]: impiegherà circa due ore.
Nel frattempo dedicatevi ai cestini di croccante. In un altro pentolino antiaderente mettete l’acqua e lo zucchero, portatelo poi dolcemente ad una temperatura di 165° misurandola con un termometro da cucina [10]. In assenza dello strumento, spegnete il fuoco non appena lo zucchero assume un colore biondo [11]. A questo punto aggiungete al caramello il trito di nocciole [12]
e amalgamate mescolando con un cucchiaio di legno, cuocendo ancora per 2-3 minuti [13]. Trasferite immediatamente il croccante caldo su un tappetino in silicone o su un foglio di carta forno [14], stendetelo quindi il più possibile con una spatola [15] e aspettate almeno 10 minuti che si raffreddi completamente.
Per ottenere i cestini frantumate grossolanamente il croccante freddo e mettetene i pezzi in un mixer [16]: azionate le lame e tritatelo molto finemente. Posizionate ora un coppapasta di 15 cm di diametro sul foglio di silicone o su una teglia rivestitra da carta forno e riempitelo con circa 45 g di polvere di croccante [17]. Dopo aver tolto delicatamente il coppapasta compattate ulteriormente la base con il dorso di un cucchiaino [18]. Infornate per 3-4 minuti in forno statico preriscaldato a 180° (se ventilato, a 160° per 2 minuti circa).
A cottura terminata fate raffreddare leggermente il croccante e staccatelo poi dal foglio di silicone o dalla carta forno, facendo molta attenzione [19]. Trasferite il croccante su un pirottino di alluminio capovolto [20] e fatelo aderire il più possibile ai suoi bordi in modo che assuma la forma necessaria [21]. Lasciate raffreddare il cestino sopra il pirottino.
A questo punto potete ultimare la farcitura. Ponete la panna fresca nel contenitore di un robot e azionate le fruste per montarla ben soda [22]: aggiungetela alla crema pasticcera completamente fredda e amalgamate con delicatezza, mescolando dal basso verso l’alto per non far smontare la panna [23]. Riempite ora con la crema diplomatica una sac-à-poche con bocchetta a stella [24], quindi riponetela in frigorifero.
L’ultimo ingrediente che vi serve è il cioccolato. Tritatelo con la lama di un coltello [25]. Sciogliete il cioccolato a bagnomaria: trasferite il trito in una terrina posta in una pentola leggermente più grande e riempita con un po’ di acqua, che non deve però essere a contatto con la terrina. Accendete il fuoco e lasciate che il cioccolato si sciolga completamente [26]. Prendete il cestino di croccante, che nel frattempo si è solidificato tornando croccante, e spennellatene l’interno con il cioccolato fuso ancora caldo [27].
E’ il momento della farcitura: togliete dal frigorifero la sac-à-poche contenente la crema diplomatica e riempite il cestino [28]. Decorate con i frutti di bosco [29], le gocce di cioccolato e infine una fogliolina di menta [30]. Il vostro cestino di croccante alle nocciole è pronto per stupire i vostri invitati.