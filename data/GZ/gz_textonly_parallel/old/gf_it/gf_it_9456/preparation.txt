Per preparare il prosciutto glassato, schiacciate le bacche di ginepro [1]. Quindi prendete un tegame capiente, irroratelo con un filo d'olio e adagiate il coscio: poi aggiungete le foglie di alloro [2] precedentemente sciacquate sotto acqua corrente, e un cucchiaio di semi di finocchietto [3].
Poi versate anche il pepe in grani [4], le bacche di ginepro schiacciate, l'anice stellato [5] e la costa di sedano [6].
Quindi unite anche le carote precedentemente pelate e tagliate grossolanamente [8], le cipolle sfogliate e ridotte a quarti e gli spicchi d'aglio sbucciati [8]. Poi versate l'acqua nel tegame [9] fino a ricoprire il prosciutto.
Versate un cucchiaio di sale grosso [10], poi chiudete il tegame con un coperchio, senza sigillarlo completamente e cuocete per almeno tre ore, girando di tanto in tanto il coscio per farlo insaporire uniformemente. Una volta terminata la cottura [11], il coscio dovrà raffreddarsi completamente nello stesso tegame. Nel frattempo potete preparare la glassa: spemete il succo di un'arancia [12].
In un piccolo tegame versate il miele, aggiungete la cannella [13] e la paprika dolce [14] poi versate il succo d'arancia [15] e mescolate gli ingredienti.
Cuocete a fuoco dolce la salsa e continuate a mescolare con una frusta [16]: la glassa dovrà diventare piuttosto fluida. Ora che la carne e la salsa sono pronti, potete eliminare con un coltello la pelle dal prosciutto [17]. Quindi con la stessa lama potete incidere la superficie in modo da formare delle losanghe [18].
A questo punto ponete il prosciutto in una teglia foderata con carta da forno. Nel punto di incontro tra i tagli obliqui effettuati, inserite i chiodi di garofano [19] in modo da creare una decorazione ordinata e geometrica. Poi potete spennellare il prosciutto accuratamente con la glassa aiutandovi con un pennellino da cucina [20]. Quindi infornate in forno statico preriscaldato a 250° per 30 minuti (230° per 20-25 minuti se forno ventilato). Quando sarà pronto, avrete un succulento prosciutto glassato [21] da servire in tavola!