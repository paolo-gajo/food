Per preparare gli straccetti di manzo come prima cosa iniziate a preparare il brodo vegetale (se preferite potete utilizzare in alternativa 50 g di acqua calda) Una volta pronto iniziate a realizzare le cialdine di Parmigiano: su una leccarda foderata di carta forno formate 4 mucchietti con il parmigiano [1], poi aiutandovi con un cucchiaio date alle vostre cialdine la forma che preferite, noi abbiamo scelto una forma allungata [2], ma potete optare se preferite per la classica circolare. Cuocete in forno statico preriscaldato a 180° per 10 minuti, fino a che risulteranno ben dorate [3].
Nel frattempo occupatevi di preparare gli straccetti. Se avete un unico pezzo di carne ricavate prima delle fette [4] e poi da questo delle listarelle [5]. Trasferitele all'interno di un colino posto sopra una ciotola e aggiungete la farina [6]. 
Scuotete il colino in modo da eliminare la farina in eccesso e da infarinare tutti gli straccetti in maniera uniforme [7]. Versate 20 g di olio extravergine d'oliva in un tegame capiente, scaldatelo per qualche istante e poi unite gli straccetti [8]. Saltateli per qualche minuto, mescolando, fino a che non si creerà una crosticina dorata, salate, pepate quindi sfumate i vostri straccetti di manzo con il brodo (o l'acqua calda) [9].
Attendete ancora un paio di minuti fino a che non avrete ottenuto la caratteristica cremina [10]. Nel frattempo in una ciotola condite la rucola (precedentemente lavata) con sale, pepe, 10 g di olio [10] e aceto balsamico [12]; mescolate il tutto.
Adagiate un letto di rucola su un piatto da portata, posizionate al di sopra gli straccetti caldi [13] e servite gli straccetti di manzo insieme alle cialdine di Parmigiano (14-15)!