Per realizzare i rolls con Grana Padano e verdure, per prima cosa preparate la catalogna: eliminate la parte finale dei gambi [1], tagliatela in 3 parti [2] e sciacquatela sotto l’acqua corrente [3].
In una padella soffriggete uno spicchio d’aglio in camicia con un filo d’olio [4], poi aggiungete la catalogna, coprite con il coperchio [5] e cuocete a fuoco medio per 8 minuti. Aggiustate la catalogna di sale [6] e di pepe e lasciate raffreddare.
Ora occupatevi degli champignon: con un coltellino eliminate l’estremità del gambo e pelate la parte esterna della cappella [7], poi strofinate delicatamente i funghi con un foglio di carta da cucina inumidito per eliminare i residui di terra [8] e tagliateli a fettine sottili [9].
In una padella soffriggete uno spicchio d’aglio con un filo d’olio, poi aggiungete i funghi [10], salate, pepate [11] e cuocete a fuoco medio per circa 5 minuti, dopodiché lasciate raffreddare.
Infine tostate le mandorle in una padella ben calda per circa 3 minuti, facendo attenzione a non bruciarle [13]. A questo punto potete iniziare ad assemblare gli ingredienti: stendete il rotolo di pasta sfoglia sul piano di lavoro [14], poi stendetevi sopra il rotolo di pasta per la pizza, facendoli combaciare [15].
Distribuite la catalogna su tutta la superficie lasciando un po’ di margine sui bordi, poi aggiungete i funghi [16] e le mandorle tostate, lasciandone qualcuna da parte per la decorazione [17]. Infine ricoprite il tutto con le sfoglie di Grana Padano DOP che avrete ottenuto con l’aiuto di un pelaverdure [18].
Arrotolate la doppia sfoglia su se stessa dal lato più lungo [19] e premete delicatamente per sigillare la chiusura [20], poi eliminate le estremità e tagliate il filone a rondelle dello spessore di 3 cm [21].
Trasferite le rondelle su una leccarda foderata con carta forno e decorate con le mandorle tenute da parte [22], poi cuocete in forno statico preriscaldato a 180° per circa 25 minuti, posizionando la leccarda sul ripiano medio. Una volta dorati, sfornate [23] e servite i vostri rolls sfogliati con Grana Padano e verdure ancora caldi [24]!