Per realizzare i carciofi ripieni di uova e formaggio per prima cosa occupatevi della pulizia della mammole: tagliate via il gambo [1], eliminate le foglie più esterne [2], poi allargate le foglie e estraete con uno scavino (o un cucchiaino) la barbetta centrale [3].
Man mano che pulite i carciofi poneteli in una ciotola colma di acqua acidulata con un limone [4], questo permetterà di non farli annerire. Mettete sul fuoco una pentola con acqua, portate al bollore e salate con sale grosso [5]. Immergete i carciofi puliti [6].
Cuoceteli per 10 minuti girandoli di tanto in tanto [7]. Nel frattempo occupatevi del ripieno: in una ciotola versate le uova [8] e sbattetele con la frusta, poi incorporate il formaggio grattugiato [9], il sale e il pepe.
Profumate con il prezzemolo tritato e aggiungete per finire anche il pangrattato [10], poi mescolate per ottenere un composto omogeneo [11]. Nel frattempo i carciofi saranno pronti [12].
Scolateli con una schiumarola [13], lasciateli a testa in giù a scolare e raffreddare, dopodiché adagiateli in una pirofila da forno. Allargate le foglie centrali [14] e farcite l’interno con la pastella di uova [15], aiutandovi con un cucchiaio.
Ora tagliate la scamorza a piccoli cubetti [16] con cui ricoprire tutta la superficie dei carciofi [17]. Cuocete i carciofi in forno statico preriscaldato a 200° per 25 minuti o fino a doratura [18]. Servite i carciofi ripieni di uova e formaggio ben caldi!