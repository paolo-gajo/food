Per realizzare le lasagne alle verdure con crema al taleggio iniziate a lavare le verdure: pelate e spuntate le zucchine e affettatele con una mandolina [1], poi spuntate le carote e tagliate anch’esse a rondelle [2], tagliate a spicchi i pomodorini [3]
e a listarelle il radicchio [4]. In un tegame versate un filo di olio di oliva [5], mettete uno spicchio di aglio e il prezzemolo tritato [6].
Unite per prime le carote [7] che richiedono un tempo di cottura più lungo e bagnatele con un po’ di brodo o acqua calda [8]. Dopo qualche minuto unite anche le zucchine [9] e proseguite la cottura per altri 5 minuti.
Versate gli spicchi di pomodoro [10] e cuocete qualche minuto, poi unite il radicchio [11] e gli spinacini [12] fino a farli ammorbidire.
Le verdure non si devono sfaldare ma devono rimanere leggermente croccanti [13]. Spegnete il fuoco e tenete da parte le verdure. Ora preparate la salsa al taleggio: tagliate il formaggio a fette [14] poi ponete sul fuoco un pentolino e sciogliete a fuoco basso il burro, unite poi la farina [15] per formare il roux,
a questo punto versate il latte caldo [16] e per ultimo i pezzettini di taleggio [17]. Fate sciogliere il formaggio mescolando con una frusta fino ad ottenere una salsa liscia e omogenea [18].
Tutto è pronto per comporre le lasagne: prendete una teglia rettangolare che misuri 20x30 cm, distribuite sul fondo uno strato di crema al taleggio [19], poi posizionate le sfoglie una accanto all’altra [20]. A questo punto farcite con le verdure precedentemente cotte [21],
ricoprite con uno strato di sfoglie sottili e uno di crema al taleggio [22], proseguite alternando gli strati fino ad esaurire gli ingredienti. Terminate con uno strato di verdure, spolverizzate sulla superficie del Parmigiano Reggiano grattugiato [23] e infornate in forno statico preriscaldato a 200° per 12 minuti. A cottura ultimata sfornate le vostre lasagne alle verdure con crema al taleggio e gustatele [24]!