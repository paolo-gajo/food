Per preparare i crostini di cozze e pomodorini, iniziate dalla pulitura delle cozze.Trasferitele in una ciotola capiente e, dopo averle lavate con cura sotto l’acqua corrente, usate il dorso della lama di un coltello per eliminare tutte le incrostazioni e i cirripedi [1]. Con un movimento energico staccate poi manualmente il bisso che fuoriesce dalle valve [2]. Dopodiché, sempre sotto l’acqua fresca corrente, sfregate energicamente le cozze utilizzando una paglietta d'acciaio o una spazzola rigida [3].
In una pentola antiaderente fate rosolare parte dell’olio di oliva con lo spicchio di aglio in camicia, che potete rimuovere quando sarà imbiondito [4]. Versate nell'olio le cozze pulite [5] e sfumate subito con il vino bianco [6].
Ponete un coperchio sul tegame [7] e fatele andare a fuoco vivo per 5 minuti, ovvero il tempo necessario per farle aprire. Quando sono pronte [8], colate le cozze ponendo sotto il colino una bacinella per raccogliere il liquido di cottura [9].
A questo punto potete sgusciare i molluschi [10], tenendo da parte il liquido di cottura filtrato e qualche cozza interas se volete servirle per accompagnare i crostini [11].Tritate ora finemente il prezzemolo fresco [12].
Dopo averli lavati, tagliate in quarti i pomodori ciliegino [13]. Irrorate un altro tegame del rimanente olio di oliva e fatevi rosolare l’altro spicchio d’aglio in camicia [14], aggiungete i pomodorini [15].
Non appena l'aglio è rosolato per bene toglietelo con l’aiuto di una pinza [16], aggiungete il liquido delle cozze e abbassando la fiamma di cottura fate restringere il tutto per 5-6 minuti [17]: fate attenzione che i pomodorini non si disfino troppo. Aggiungete a questo punto le cozze sgusciate [18] e mescolate per amalgamare tutti i sapori per un paio di minuti.
Unite in ultimo il trito di prezzemolo [19] e il pepe macinato al momento.Tagliate ora obliquamente una baguette per ottenere 12 fette [20], che potete poi disporre su una teglia foderata con carta forno e ungere con un filo di olio di oliva [21].
Fate tostare i crostini in forno statico preriscaldato a 180° per 5 minuti, o in modalità grill per 2 minuti: in entrambi i casi provvedete a girare ogni fetta verso la metà cottura.Quando i crostini sono pronti disponeteli su un tagliere [22] e, aiutandovi con un cucchiaio, condite ciascuno con quanlche pomodorino e 2 molluschi in bellavista [23].Ultimate con una spolverata di sale e pepe [24].I vostri crostini di cozze con pomodorini sono pronti!