Per preparare i ravioli di gamberi e limone come prima cosa realizzate l'impasto della pasta fresca. In una ciotola versate la farina, aggiungete le uova leggermente sbattute [1] e iniziate a incorporarle con una forchetta. Poi lavorate il composto con le mani [3], 
fino a che non avrete ottenuto un panetto uniforme [4]. Trasferitelo su un piano di lavoro e impastate per circa 5 minuti [5]; avvolgete l'impasto ottenuto nella pellicola per alimenti [6] e lasciate riposare per almeno 30 minuti a temperatura ambiente. 
Nel frattempo passate alla pulizia delle code di gambero. Eliminate il carapace, staccandolo con le mani [7], poi incidete il dorso di ogni gambero [8] ed estraete delicatamente il filamento nero [9]. 
Tagliate i gamberi grossolanamente (10-11). In una ciotola lavorate la ricotta insieme al sale e al pepe [12]. 
Aggiungete poi le foglioline di timo [13], la scorza grattugiata del limone [14] e i gamberi [15]. 
Mescolate per amalgamare tutti gli ingredienti [16], coprite con la pellicola per alimenti [17] e trasferite in frigorifero. Quando l'impasto avrà riposato riprendetelo e prelevatene un pezzetto [18], avendo cura di coprire la parte restante con la pellicola; in questo modo non si seccherà.
Appiattitelo leggermente con le mani utilizzando un po' di farina [19], poi stendetelo utilizzando una macchina per la pasta, riducendo man mano lo spessore dei rulli fino ad ottenere una sfoglia rettangolare spessa circa 2-3 mm [20]. Ripetete la stessa operazione in modo da ottenere due sfoglie della stessa dimensione [21].
Soltanto su una delle due sfoglie disponete il ripieno, facendo dei mucchietti di circa 20 grammi e distanziandoli di circa 3 cm l'uno dall'altro (22-23). Spennellate i bordi della pasta con un po' d'acqua [24]; questo servirà a fare in modo che le due sfoglie rimangano attaccate.
Ricoprite con l'altra sfoglia di pasta facendo combaciare i bordi [25] ed esercitando una leggera pressione con i polpastrelli tra i mucchietti di ripieno per eliminare l’aria [26] ed evitare che in cottura si aprano facendo fuoriuscire il ripieno. Utilizzando un coppapasta del diametro di 7 cm per intagliare il primo raviolo [27]. 
Fate lo stesso anche per gli altri [28] ed eliminate l'eccesso di pasta tra un raviolo e l'altro [29]. Reimpastate gli scarti di pasta e lasciate riposare prima di stendere nuovamente la sfoglia e realizzare altri ravioli. Continuate in questo modo fino a terminare gli ingredienti, disponendo man mano i ravioli ottenuti su un canovaccio infarinato [30]. 