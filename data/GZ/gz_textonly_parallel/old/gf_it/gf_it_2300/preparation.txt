Per realizzare il polpettone di tonno iniziate lessando le patate [1]; quando saranno morbide, pelatele [2] e passatele nello schiacciapatate per ridurle in una purea [3].
Prendete il trancio di tonno fresco, tritatelo al coltello [4] e versatelo in una ciotola, incorporate la purea di patate [5], il prezzemolo tritato [6]
e i capperi anch'essi tritati [7]. Amalgamate il composto con le mani [8] e infine aromatizzate con una grattugiata di scorza di limone [9].
Trasferite l’impasto del polpettone su un foglio di pellicola [10], dategli la forma di un salsicciotto [11] e poi arrotolate la pellicola intorno al polpettone, pressate bene l’impasto per compattarlo in modo che mantenga la forma e chiudete la pellicola a mo' di caramella [12], lasciate rassodare l'impasto in frigorifero per almeno un’ora.
Intanto preparate un emulsione con olio d'oliva e scorza di limone [13]. Passato il tempo di riposo in frigorifero, eliminate la pellicola e trasferite il polpettone su una leccarda rivestita con carta da forno; spennellate l'emulsione di olio e scorza di limone sulla superficie [14]. Cuocete il polpettone in forno statico preriscaldato a 200° per 20 minuti (a 180° per circa 15 minuti se forno ventilato): la carne dovrà risultare chiara a fine cottura [15].
Mentre il polpettone cuoce, preparate la salsa di accompagnamento: versate il latte di soia in un contenitore stretto e alto [16], adatto per emulsionare con il mixer ad immersione. Aggiungete i capperi sciacquati e asciugati accuratamente [17], le acciughe scolate dell'olio di conservazione [18],
le foglie di menta lavate ed asciugate [19], l'olio di semi di girasole [20] e il succo di limone filtrato [21].
Frullate il tutto con il frullatore ad immersione [22] fino ad ottenere una consistenza cremosa [23], salate e pepate a piacere. Quando il polpettone di tonno sarà cotto, sfornatelo e trasferitelo su un piatto da portata, guarnitelo con poca salsina (servite la restante a parte) e gustatelo ben caldo o tiepido [24].