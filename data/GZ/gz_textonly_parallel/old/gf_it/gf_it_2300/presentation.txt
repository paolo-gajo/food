A vederlo sembrerebbe proprio il classico polpettone della nonna ma al primo boccone scoprirete subito l’ingrediente segreto di questa ricetta: il tonno. Proprio così, si tratta di un polpettone di pesce dal gusto raffinato e fresco con una nota profumata conferita dalla scorza di limone. Per rendere ancora più saporito il polpettone di tonno, accompagnatelo con una golosa salsina, noi per esempio ne abbiamo preparata una dal gusto delicato fatta con il latte di soia, menta fresca e insaporita con acciughe e capperi, quanto basta per dare il giusto tocco di sapidità senza sovrastare il gusto unico di questo pesce pregiato. Stupite tutti, nonna compresa, con questo delizioso polpettone di tonno e scoprite la sua bontà!