Siete alla ricerca di un autentico food porn per stuzzicare l’appetito dei vostri ospiti o anche solo dei vostri followers di Instagram? I tomini burger sono il piatto perfetto per voi! L’effetto filante del formaggio fuso, che abbiamo già sperimentato nella versione al forno o in sfoglia, basterà a sollecitare le papille gustative all’istante. Due soffici burger buns racchiudono una ricca e saporita farcitura per la quale ci siamo ispirati agli ortaggi della stagione invernale, ma nulla vi vieta di sperimentare altre sfiziose varianti rendendo i tomini burger una pietanza da gustare 365 giorni l’anno. La versione vegetariana dei tradizionali hamburger non è mai stata così appetitosa: il cuore cremoso dei tomini, pronto a sciabordare al primo morso, vi conquisterà. Lasciatevi quindi tentare da questa gustosa sensazione senza aver paura di sporcarvi, ne varrà la pena!