Veloce e stuzzicante, la pasta alla vesuviana è un primo piatto dai sapori mediterranei, come suggerisce il nome, un’esplosione di gusto dalle note piccanti che rievoca l’energia del celebre vulcano che domina il golfo di Napoli. Fusilli, penne o spaghetti, non importa, questa pietanza è perfetta per un pasto veloce e ci dimostra che in poco tempo si possono ottenere dei piatti squisiti e prelibati! Un sugo espresso ma dai sapori intensi, espressione di una cucina verace e schietta come quella della tradizione partenopea. E se volete immergervi totalmente in questo connubio di sapori, procuratevi i pomodori del piennolo, una speciale varietà a grappolo che cresce nelle zone vesuviane. 