Per preparare la ciambella pizza alta e soffice abbiamo scelto di impastare il tutto a mano, ma se preferite utilizzare l’impastatrice potrete seguire gli stessi procedimenti, utilizzando il gancio a velocità medio bassa. Cominciate sbriciolando il lievito nell’acqua a temperatura ambiente [1] e scioglietelo per bene [2], la temperatura ideale dell'acqua è di 25°. In alternativa potete anche sbriciolare il lievito nella farina, il risultato non cambierà. Se preferite, potete utilizzare 2 g di lievito di birra disidratato. Proseguite versando la farina manitoba e quella 00 in un recipiente. Poi versate l’acqua un po’ alla volta [3] mentre impastate con le mani.
Versate quindi l'olio [4], poco alla volta. Quando avrete versato la metà del liquido, potete aggiungere anche il sale [5] e impastate [6] fino a quando l'impasto non sarà liscio e omogeneo.
Ottenuto un bel panetto liscio [7], lasciatelo riposare sul piano di lavoro per una decina di minuti coprendolo con la ciotola [8]. Una volta riposato, dategli una piccola piega: immaginate che la sfera sia divisa in 4 parti, prendete l’estremità di ognuna, tiratela delicatamente e ripiegatela verso il centro [9], infine dategli la forma di una sfera.
Trasferite l'impasto così formato in una ciotola, coprite con pellicola trasparente [10] e lasciate lievitare. Per comodità potete mettere la ciotola in forno spento ma con la luce accesa, così l’interno raggiungerà la temperatura di 26-28°, ideale per la lievitazione; in alternativa potete anche tenere la bacinella in un luogo caldo. I tempi sono approssimativi poiché ogni impasto, la temperatura e le condizioni metereologiche influenzano la lievitazione: mediamente l’impasto dovrebbe impiegare 2 ore e 30 minuti a raddoppiare di volume. Mentre l’impasto lievita, tagliate il fiordilatte in 15 pezzi, di circa 8 g l’uno. Lasciate scolare la mozzarella in un colino coperto di pellicola in frigo [11] [12].
Trascorso il tempo di lievitazione condite la passata con olio [13], sale e origano [14]. Riprendete quindi l'impasto lievitato [15].
Tagliate l’impasto con un tarocco [16] in 15 pezzi di circa 50 g l’uno [17]. Aiutatevi con della farina e stendete con le dita l’impasto [18]. 
Al centro mettete un cucchiaino di passata [19], un pezzo di mozzarella [20] e chiudete la pallina riportando i lembi verso il centro [21]. 
Avrete così formato un bocconcino ripieno [22]. Prendete uno stampo da ciambella da 27,5 cm di diametro e spennellate il fondo e il bordo con l'olio [23]. Tuffate la pallina nella ciotola della passata [24].
Fate in modo che la pallina sia avvolta dal sugo [25], quindi adagiatela all'interno dello stampo. Sistemate le palline vicine tra di loro [26]. Coprite con pellicola e lasciate lievitare per circa 1 ora [27].
Trascorso il tempo di lievitazione [28] cuocete in forno già caldo a 190 gradi per circa 35 minuti. Terminata la cottura lasciate raffreddare per qualche minuto [29] e poi sformate la vostra ciambella pizza alta e soffice [30].