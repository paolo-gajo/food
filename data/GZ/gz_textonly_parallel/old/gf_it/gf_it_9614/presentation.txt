Avete voglia di un dolce soffice e goloso per festeggiare il Carnevale? Provate la chiffon cake multicolor, un dolce di grande effetto da condividere con gli amici e che farà felici anche i bambini. Questo morbido dolce, ispirato alla classica chiffon cake, è realizzato con latte condensato che dona dolcezza e cremosità e la pasta di pistacchio per ottenere il colore verde; poi per rendere il dolce ancora più alto e soffice agli albumi viene aggiunto il cremor tartaro.  Per la riuscita della chiffon, complice è anche lo stesso stampo specifico per questo dolce, ma potrete utilizzarne anche uno per pan di spagna piuttosto profondo.Per decorare la chiffon cake multicolor, invece, potrete utilizzare una "cascata" di dolce glassa ai frutti rossi, così morbida e golosa decorata con granella di pistacchi. La chiffon cake multicolor è un tripudio di sapori e colori, tutto da gustare!