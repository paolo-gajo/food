Per preparare le barrette di creali e frutta, cominciate tritando grossolanamente i pistacchi [1]. Poi, ponete sul fuoco dolce un pentolino con il miele [2] e quando raggiunge l’ebollizione unite l’avena [3]
I pistacchi tritati [4] e i mirtilli rossi disidratati [5]. Mescolate [6] e impastate il composto con un cucchiaio di legno, a fuoco dolce, per 2-3 minuti.
Predisponete una ciotolina con l’olio di sesamo, un pennello e tagliate due fogli di carta da forno. Ponete uno dei due fogli sulla leccarda da forno, quindi spennellatelo con l’olio di sesamo [7]. Spennellate anche l’altro foglio, su di un solo lato [8]. Versate quindi il composto di creali e frutta sulla teglia foderata di carta forno [9]
E coprite con l’altro foglio, tenendo il lato spennellato di olio a contatto con l’impasto [10]. Appiattite il composto, dapprima con le mani [11], poi con il mattarello [12], fino a portarlo ad uno spessore di circa 1 cm.
Con l’aiuto di un tarocco regolarizzate i bordi dell’impasto [13], cercando di dagli una forma quadrata o rettangolare che faciliterà il taglio delle barrette. Infornate in forno ventilato preriscaldato a 130°, e cuocete per circa 35 minuti [14]. Sfornate e lasciate intiepidire 5 minuti, poi trasferite il vostro blocco su un tagliere e ungete un coltello con il rimanente olio di sesamo [15].
Con il coltello tagliate le vostre barrette nella misura che vi è più congeniale [16]. Noi, da un blocco di circa 30x20 cm, abbiamo ottenuto 15 barrette. Una volta tagliate le vostre barrette, lasciatele raffreddare. Nel frattempo, spezzettate il cioccolato bianco e ponetelo in un pentolino per bagnomaria [17]. Fatelo sciogliere mescolando spesso [18], badando che non superi la temperatura indicativa di 45°.
Trasferite il cioccolato sciolto in una pirofila bassa e abbastanza larga, fatelo intiepidire e quando raggiunge circa 28° di temperatura intingetevi con cura un lato delle barrette ormai fredde [19]. Trasferite le barrette su un tappetino di silicone, con il lato intinto rivolto verso il basso [20] e lasciatele raffreddare in un luogo fresco, o in frigorifero se la temperatura dell’ambiente non è sufficientemente bassa. Quando il cioccolato si sarà completamente solidificato potrete gustare le vostre barrette snack di frutta e cereali, oppure avvolgerle in carta forno per conservarle fino all’utilizzo [21].