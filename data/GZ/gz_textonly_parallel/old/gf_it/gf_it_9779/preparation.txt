Per preparare la fantasia di rustici, iniziate dagli involtini di prosciutto e mozzarella. Affettate la mozzarella in 6 porzioni. Estraete dalla confezione i dischetti di pasta [1], rimuovete la pellicola su cui poggiano per appoggiarli su un piano di lavoro: ponetevi al centro una fetta di mozzarella [2] e, sopra, una fetta di prosciutto piegata a metà. Inumidite con acqua i bordi del dischetto, aiutandovi con un pennello da cucina [3].
Chiudete su se stesso il dischetto di pasta in modo da ottenere una mezzeluna [4], che potete sigillare premendo sui bordi i rebbi di una forchetta [5]. Continuate fino ad ottenere 6 involtini e disponeteli su una leccarda foderata con carta da forno. Proseguite con i triangolini agli spinaci. Lavate e asciugate le verdure, quindi trasferitele in una padella irrorata di olio di oliva [6],
coprite li con un coperchio [7] e fate cuocere gli spinaci per 3-4 minuti. Tagliate la feta in dadolata. Disponete ora 3 dischetti di pasta sul piano di lavoro e divideteli a metà per ottenere 6 triangolini. Su ogni porzione di pasta posizionate un ciuffo di spinaci e, sopra, un cubetto di feta. Spennellate i bordi con acqua o con un uovo sbattuto, aiutandovi con un pennello da cucina [8]. Ripiegate ora ciascuna metà su se stessa e premetene i bordi con una forchetta, per sigillarli [9].
Ponete anche i triangolini sulla teglia assieme agli involtini di prosciutto e mozzarella, quindi spennellate la superficie di tutti i rustici con un uovo sbattuto [10]. Lasciateli da parte e proseguite con i mini wurstel. Disponete un dischetto di pasta sul piano da lavoro e tagliatelo in 6 striscioline con un tagliapasta [11]. Prendete i 6 mini wurstel e avvolgete su ciascuno una strisciolina di pasta, tirandola delicatamente [12].
Disponete anche i mini wurstel sulla teglia, quindi spennellateli con l’uovo sbattuto e spolverizzateli con i semi di papavero [13]. Infornate la teglia in forno statico preriscaldato a 200° per 10 minuti (se ventilato, a 180° per 8 minuti). Nel frattempo preparate le pizzette. Tagliate in dadolata la scamorza, quindi disponete su una teglia foderata con carta forno 4 dischetti di pasta e versate delicatamente al centro una cucchiaiata di passata di pomodoro, lasciando liberi i bordi [14]. Condite le pizzette con i cubetti di scamorza e su ciascuna ponete un’alice tagliata a metà [15].
Sfornate i primi rustici: devono essere belli dorati [16]. Infornate ora le pizzette, sempre in forno statico preriscaldato a 200° per 10 minuti (se ventilato, 180° per 8 minuti): anche queste devono risultare dorate e croccanti. La vostra fantasia di rustici è pronta [18].