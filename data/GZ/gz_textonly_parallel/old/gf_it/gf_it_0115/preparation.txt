Per preparare il pollo al curry iniziate a preparare la marinatura: sistemate le spezie in un tegame [1] e tostatele a fuoco basso per pochissimi minuti [2]; poi trasferitele in una ciotola capiente.
Aggiungete un pizzico di pepe e il sale [4], quindi unite lo yogurt greco [5] e mescolate il tutto [6] fino ad ottenere una cremina dal colore uniforme [6].
A questo punto tagliate il petto di pollo a cubetti di circa 1,5 cm [7] e sistematelo all'interno della marinatura [8]. Mescolate il tutto, coprite con della pellicola trasparente per alimenti [9] e lasciate marinare in frigorifero per un paio d'ore. Se preferite, potete far riposare il pollo anche solo 10-15 minuti. Però più lascerete marinare più gli aromi renderanno la carne speciale!
Una volta che il pollo avrà marinato iniziate a preparare il riso di accompagnamento. Sciacquate accuratamente il riso, poi versatelo in un pentolino, unite la stecca di cannella, le bacche di cardamomo e l'anice stellato. Aggiungete il sale grosso [11] e l'acqua [12]. Coprite con un coperchio [12] e fate arrivare a bollore, quindi abbassate la fiamma e lasciate cuocere per 8-10 minuti.
Nel frattempo occupatevi della cottura del pollo al curry. Tagliate la cipolla a fettine molto sottili [13] (o se prefetite potrete tritarla finemente); grattugiate lo zenzero fresco [14] e tagliate il peperoncino a pezzi, privandolo del picciolo ma mantenendo i semi [15].
Versate l'olio in un tegame, schiacciatevi l'aglio [16] e unite cipolla, zenzero e peperoncino [17]. Lasciate soffriggere a fiamma moderata e unite il pollo, insieme a tutta la marinatura [18].
Lasciate cuocere per 8-10 minuti [19] e nel frattempo tritate finemente il coriandolo [20], che aggiungerete solo all'ultimo in padella, quando il pollo sarà praticamente cotto [21].
A questo punto sia il pollo al curry [22] che il riso basmati [23] sono pronti. Non vi resta che servirli [24]!