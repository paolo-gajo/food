Pensando alla cucina asiatica vengono in mente subito piatti unici e speziati, come il famosissimo pollo al curry! Un piatto carico di sapore, dal colore inconfondibile che fa subito India. La caratteristica principale di questa ricetta sono le spezie, un bouquet particolare e speciale che varia da paese a paese e in base ai propri gusti. Il curry, o più precisamente masala, è infatti un mix ottenuto dal pestaggio di diverse spezie e si trova in commercio già pronto o si può creare facilmente in casa. Noi abbiamo optato per la seconda soluzione e vi proponiamo una miscela realizzata utilizzando tra le altre la curcuma che dona il tipico colore giallo, il pepe di cayenna dalla piccantezza leggera e il profumo inebriante e il cumino che sarà la nota predominante! Risvegliando le spezie in padella tutti i profumi inzieranno a diffondersi in casa e in un attimo vi sentirete trasportati in uno dei classici mercati delle spezie, magari direttamente a Nuova Delhi! Realizzate anche voi il nostro pollo al curry per una cena a tema etnico e non dimenticate di preparare una ciotolina di riso basmati per accompagnarlo, proprio come vuole la tradizione! E quando avrete voglia di continuare a viaggiare con il gusto scoprite anche il pollo alla paprika!