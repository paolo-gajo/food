Per preparare le cozze all’arancia e zenzero iniziate dalla pulizia delle cozze: riponete le cozze in una ciotola e sciacquatele sotto l’acqua fresca corrente [1]. Aiutandovi con un coltello eliminate le impurità dal guscio della cozza [2], quindi togliete la barba (o bisso) strappandola con le mani [3], quindi con una spazzola rigida strofinate velocemente e con vigore le cozze una per una sotto l'acqua corrente e mettetele da parte.
Sbucciate l’arancia con cura, aiutandovi con un pelapatate [4], e prelevatene solo la scorza, che poi taglierete a julienne [5]. Tagliate l’arancia in 2 e spremetela, tenendo il succo da parte [6].
Mettete ora le cozze in una padella antiaderente e fatele aprire a fuoco vivo [7], coperte con un coperchio [8]. Quando le cozze avranno cominciato ad aprirsi, bagnatele con il vino bianco [9]
e il succo d’arancia [10] e continuate la cottura, sempre a fuoco vivo, fino a che i gusci dei molluschi non si saranno tutti aperti. Una volta pronte le cozze mettetele da parte e tenetele al caldo, quindi sbucciate lo zenzero [11] e filtrate il liquido di cottura [12], che rimetterete sul fuoco
aggiungendo lo zenzero grattugiato [13], la scorza d’arancia [14], il prezzemolo tritato e, a piacere, del pepe nero per insaporire [15]. Fate cuocere il tutto per pochi minuti, a fuoco dolce, finché il composto non si sarà addensato.
Private ora le cozze della metà del guscio in cui non vi è attaccato il mollusco [16] e mettetele in un piatto da portata, quindi cospargetele con la salsa ottenuta [17] e servitele immediatamente. Le cozze all’arancia e zenzero sono pronte [18].