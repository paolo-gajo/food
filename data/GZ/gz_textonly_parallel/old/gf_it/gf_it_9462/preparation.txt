Per preparare i tortiglioni pasticciati incominciate con la pulizia dei funghi; con un coltellino affilato dalla lama liscia cominciate a eliminare la parte terrosa sul gambo [1], raschiandolo con delicatezza fino ad eliminare qualsiasi traccia di terra. Se i funghi sono abbastanza puliti, eliminate i pochi residui di terra con un pennello oppure con un panno di cotone [2] (se invece sono ancora molto sporchi, passateli velocemente sotto un getto di acqua corrente fredda). Terminata la pulizia, tagliate i funghi interi nel senso della lunghezza [3] e mettete da parte.
Lavate sotto abbondante acqua fresca il radicchio e tagliatelo a listarelle [4]. Tagliate a listarelle anche il guanciale [5], poi fatelo rosolare in una padella antiaderente per 5-6 minuti. Quando il guanciale sarà ben croccante e dorato, aggiungete i funghi [6];
sfumate con il vino bianco [7] e fate cuocere per 10 minuti a fuoco vivace, regolando di sale a vostro piacere. Trascorso il tempo necessario, spegnete e unite anche il radicchio tagliato a listarelle [8], mescolando con una spatola per farlo ammorbidire e per amalgamare bene tutti gli ingredienti [9]. Intanto ponete sul fuoco una pentola capiente con abbondante acqua salata che vi servirà per la cottura della pasta.
Quando l’acqua della pasta avrà sfiorato il bollore, fate cuocere i tortiglioni al dente [10]. Nel frattempo potete preparare la besciamella ai formaggi: tagliate a listarelle tutti i formaggi [11], poi mettete a scaldare in un pentolino il latte [12].
A parte fate sciogliere il burro a fuoco basso [13]; quandoi burro si sarà sciolto, spegnete e aggiungete la farina setacciata a pioggia [14], mescolando con una frusta per evitare la formazione di grumi. Poi rimettete sul fuoco dolce e mescolate fino a farla diventare dorata: avrete così ottenuto il roux [15]. 
Quando il latte avrà sfiorato il bollore, fate sciogliere completamente i formaggi nel latte bollente [16]. Unite la miscela di latte e formaggi poco alla volta al roux [17], mescolando energicamente il tutto con la frusta. Cuocete 5-6 minuti a fuoco dolce finché la salsa si sarà addensata [18] e inizierà a bollire. A questo punto spegnete il fuoco e tenete da parte.
Dopo 12 minuti i tortiglioni saranno al dente: scolateli e aggiungeteli al condimento che avete precedentemente preparato [19]. Versate sulla pasta la besciamella ai formaggi [20], mischiando con una spatola per amalgamare bene il tutto [21].
Distribuite i tortiglioni in una pirofila [22] e cospargete con il formaggio grattugiato [23]. Fate dorare la pasta in forno statico preriscaldato a 230° per 5-6 minuti, fino a quando sarà diventata dorata e croccante: sfornate i vostri tortiglioni pasticciati e serviteli ben caldi [24].