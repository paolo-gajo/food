Per preparare i tortini di verdure e formaggio, iniziate mettendo a cuocere le patate con la buccia in pentola a pressione per circa 15 minuti (oppure 30/40 minuti lessandole in una pentola normale), fino a quando non saranno tenere. Nel frattempo lavate e tagliate il peperone a metà, eliminate il picciolo e i semi e tagliatelo in piccoli cubetti [1]; lavate le zucchine e riducetele a cubetti come avete fatto con i peperoni [2]. Scaldare in una padella 2-3 cucchiai d’olio extravergine d’oliva e fate saltare i peperoni per qualche minuto, aggiungete poi le zucchine [3]
e fate saltare le verdure per circa 10 minuti, fino a quando saranno cotte ma ancora croccanti, salate e pepate [4]. Fate quindi intiepidire le patate, sbucciatele con un coltello, tagliatele a cubetti e passatele nello schiacciapatate (o schiacciatele con una forchetta) [5], mettetele in una terrina, aggiungete i peperoni e le zucchine [6],
la scamorza in cubetti [7], il parmigiano [8] e l’uovo [9].
Imburrate dei pirottini da forno e cospargeteli di pangrattato [10], dividete il composto di verdure nei pirottini, riempiendoli fino all’orlo [11], spolverizzateli con il pangrattato [12] e aggiungetevi un po’ di olio extravergine di oliva. Infornate poi i tortini per 15/20 minuti in forno a 200 °C fino a che non saranno caldi e dorati. Servite i tortini di verdure e formaggio caldi nei pirottini oppure sformateli!