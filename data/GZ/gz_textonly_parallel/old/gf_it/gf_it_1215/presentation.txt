La drip cake, conosciuta anche come dripping cake o "torta gocciolante" è un dolce anglosassone che ha spopolato anche in Italia. L'effetto della ganache al cioccolato che cola elegantemente sui bordi della torta la rende golosa e accattivante. Abbiamo già sperimentato questa decorazione nella nostra torta di halloween, ma oggi vogliamo regalarvi una versione perfetta per tutte le occasioni! La base è arricchita da cioccolato bianco, la farcitura è realizzata con una ganache al cioccolato e lamponi, mentre per la copertura abbiamo utilizzato una classica crema al burro. Per l'effetto dripping abbiamo utilizzato una ganache al cioccolato fondente, che grazie all'aggiunta del burro sarà perfetta da colare sui bordi del dolce. La drip cake è perfetta per un compleanno o un'occasione speciale, vediamo insieme come prepararla! 