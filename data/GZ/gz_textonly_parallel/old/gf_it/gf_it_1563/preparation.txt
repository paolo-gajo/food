Per realizzare la crema di peperoncini abbiate cura di indossare dei guanti in lattice durante tutto il corso della preparazione. Lavate i peperoncini sotto acqua fresca corrente [1] e poi puliteli: con un coltellino eliminate il picciolo [2], quindi apriteli a metà per il senso della lunghezza [3];
togliete la polpa e i semi [4] e poi tenete i peperoncini da parte. Cospargete con 70 gr di sale un vassoio foderato con un canovaccio asciutto [5] e adagiate i peperoncini puliti uno accanto all'altro [6].
Una volta stesi, cospargete tutta la superficie con il resto del sale che avete conservato, distribuendolo in maniera uniforme su tutti i peperoncini [7]; quando avrete terminato [8], ricoprite tutto con un altro canovaccio oppure con un vassoio [9].
Lasciate i peperoncini coperti per 1 o 2 giorni, in modo che perdano l'acqua [10], dopodiché con l'aiuto di un pennello rimuovete con cura il sale in eccesso da ogni peperoncino [11]. Terminata questa operazione, prendete lo spicchio d’aglio, tagliatelo a metà e con un coltello eliminate l’anima [12].
Ponete i peperoncini puliti nella ciotola di un tritatutto insieme allo spicchio d'aglio [13], aggiungete l'olio a filo e poi frullate fino ad ottenere una crema liscia ed omogenea [14]. A questo punto potete decidere se consumare la crema di peperoncini subito oppure conservarla a lungo: in questo caso, sanificate un vasetto a chiusura ermetica, successivamente riempitelo con la crema e chiudete il tappo [15]; il sottovuoto sarà avvenuto se tirando la linguetta sentirete uno "stock" altrimenti si consiglia di non consumare.