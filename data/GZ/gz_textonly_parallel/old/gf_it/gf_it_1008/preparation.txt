Per realizzare la torta al pistacchio iniziate dalla preparazione del pan di spagna: in una planetaria munita di frusta (o in una ciotola con sbattitore elettrico) ponete lo zucchero con le uova intere a temperatura ambiente [1], montate il composto per almeno 10 minuti finché non sarà chiaro e spumoso [2]. Incorporate la pasta di pistacchi [3] e azionate le fruste per amalgamarla,
mantenendo in azione le fruste versate a filo l’olio di semi [4] e il latte [5] e proseguite montando finché tutti i liquidi non saranno incorporati. A parte in una ciotola miscelate la farina 00, la farina di pistacchi e il lievito [6] ,
setacciatele attraverso un colino [7] e unitele all’impasto poco alla volta mescolando delicatamente con una spatola per non smontare le uova [8]. Quando l’impasto sarà bene amalgamato [9]
versatelo in una teglia del diametro di 23 cm, imburrata e foderata con carta da forno [10]. Cuocete il pan di spagna in forno preriscaldato statico a 170° per circa 50 minuti (oppure in forno ventilato a 150° per 40 minuti). A cottura ultimata sfornate il pan di spagna [11] e lasciatelo intiepidire. Intanto occupatevi della crema: setacciate l’amido di riso e l'amido di mais nel latte [12],
mescolate con una frusta [13] poi trasferite il composto in un pentolino e aggiungete lo zucchero [14], lasciate riscaldare per bene, senza che però raggiunga il bollore, e poi unite la pasta di pistacchi [15], prima di utilizzare la pasta di pistacchi si raccomanda di mescolarla per amalgamare l'olio in essa contenuto.
cuocete a fuoco medio la crema mescolando con la frusta finché non si sarà addensata [16] dovrete ottenere una crema piuttosto compatta. Trasferite la crema in una ciotola e copritela con pellicola a contatto (17, lasciate intiepidire a temperatura ambiente e poi ponetela in frigorifero a raffreddare. Preparate la ganache di ricopertura: tritate il cioccolato fondente [18],
in un pentolino versate la panna e il glucosio [19] (in alternativa potete usare la stessa quantità di miele), scaldate fino a sfiorare il bollore e poi versate il composto caldo sul cioccolato tritato [20], mescolate con una frusta finché non si sarà sciolto completamente [21]
dovrete ottenere una salsa liscia e senza grumi [22]. Lasciate raffreddare la salsa, dovrà raggiungere i 32° (verificate la temperatura con un termometro per alimenti), questa temperatura permette di ottenere la giusta densità necessaria a ricoprire la torta. Tutto è pronto per comporre il dolce: prendete il pan di spagna e dividetelo in tre dischi uguali [23], farcite il primo disco con la crema al pistacchio [24]
Prendete una tavoletta di cioccolato fondente e con pelapatate ricavate 60 gr di scaglie, distribuite 30 sulla crema al pistacchio [25], ricoprite con il disco centrale [26] e poi proseguite con un altro strato di farcitura di crema al pistacchio e altri 30 gr di scaglie di cioccolato [27],
terminate richiudendo con il terzo disco di pan di spagna. Trasferite la torta su una gratella con sotto un vassoio [28] e versate sopra la crema al cioccolato su tutta la superficie della torta per ricoprirla interamente (29-30).
Occupatevi ora della decorazione: fate aderire su tutto il bordo della torta la granella di pistacchi [31]. Ponete i pistacchi interi a sbollentare in acqua per pochi istanti (32-33)
poi scolateli [34] ed eliminate la buccia esterna che in questo modo risulterà più morbida [35]. Con i pistacchi sbucciati dovrete creare la decorazione torta: prendete uno spiedino e ponetelo sopra la torta facendo una leggera pressione in modo che rimanga la sua sagoma [36],
togliete lo spiedino e con una pinza da cucina applicate i pistacchi ripercorrendo il segno dello spiedino e create un motivo a spiga [37]. Per finire, con un pelapatate ritagliate dei riccioli da una tavoletta di cioccolato [38] e adagiateli al centro della torta [39]. La vostra torta al pistacchio è pronta per essere gustata.