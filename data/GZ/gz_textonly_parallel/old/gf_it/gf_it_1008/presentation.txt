Rappresentano una delle eccellenze italiane, piccole pepite verdi dal gusto unico e inconfondibile che i pasticceri usano per realizzare dolci raffinati e golosi: stiamo parlando dei pistacchi. Irresistibili protagonisti di tante preparazioni, da quelle più sofisticate come  il cremoso, i cannoli di pasta fillo o il rotolo al cioccolato e pistacchio, a quelle più semplici come le creme o il plumcake. Per deliziarvi ancor di più vi proponiamo una torta al pistacchio che abbina il sapore intenso di questo frutto al cioccolato fondente. Qui il pistacchio viene proposto in tutte le sue forme: frutti freschi come croccante guarnizione, sotto forma di farina per insaporire il pan di spagna e in pasta per aromatizzare la crema di farcitura. La torta al pistacchio è il dolce delle occasioni speciali, elegante e maestosa incanterà tutti una volta servita in tavola.