Le polpettine fritte al salmone e patate con maionese veloce alla paprika sono il piatto perfetto da servire durante un happy hour casalingo. Questi piccoli bocconcini racchiudono una morbidezza speciale e tutto l’aroma del salmone scozzese affumicato; mentre una panatura diversa dal solito, realizzata con il panko, le rende croccantissime esternamente. Al contrario del pangrattato tradizionale questo è costituito da fiocchi di pane bianco che friggendo inglobano aria e si gonfiano, facendo scivolare i grassi in cottura per un risultato più leggero e meno unto. E che fritto sarebbe senza una salsa di accompagnamento? Noi abbiamo scelto di realizzare una maionese veloce, senza uova, perfetta per accogliere il tipo di spezie che preferite… un tocco di paprika dolce per una nota più delicata, o del curry per una salsa più strong! Pronti a friggere e ad affondare queste polpettine nella vostra maionese veloce?