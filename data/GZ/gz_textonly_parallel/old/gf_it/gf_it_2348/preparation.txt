Per realizzare la polenta con salsiccia e formaggio per prima cosa occupatevi del ragù: eliminate il budello dalla salsiccia [1], quindi sgranate la carne con un coltello [2]. Scaldate un filo di olio di oliva in un tegame dal bordo alto, versate la salsiccia [3],
pepate [4] e lasciate rosolare per 3-4 minuti. Non appena la salsiccia avrà preso colore, sfumate con il vino rosso [5], lasciate evaporare l’alcool, quindi versate la passata di pomodoro [6]
e il concentrato [7]. Mescolate con un cucchiaio, coprite con il coperchio [8] e cuocete per 15 minuti o il tempo necessario a restringere il sugo; una volta pronto tenetelo da parte in caldo [9].
Occupatevi ora della polenta: tagliate a cubetti la fontina [10] e la toma [11]. Mettete sul fuoco una pentola d’acciaio dal fondo spesso, versate l'acqua e, quando inizierà a sfiorare il bollore, salate [12]
e versate la farina a pioggia [13]. Mantenete la cottura ad alta temperatura mescolando velocemente [14]. Versate anche l’olio di oliva che eviterà la formazione di grumi [15], continuate a cuocere per 50 minuti a fuoco dolce mescolando di continuo, facendo attenzione che la polenta non si attacchi al fondo.
5 minuti prima del termine della cottura [16], salate e aggiungete una parte dei formaggi tagliati a pezzetti, avendo cura di tenerne da parte 4 cucchiai per il condimento finale [17]. Mescolate così da farli sciogliere [18].
La polenta è pronta [19]: prendete 4 ciotole di terracotta adatte alla cottura in forno, se volete predisporre delle monoporzioni, oppure usate un'unica grande pirofila, versate un mestolo abbondante di polenta [20], condite con un paio di cucchiai di ragù [21],
un cucchiaio di formaggi tagliati a cubetti tenuti da parte [22] e il Grana Padano grattugiato [23]. Fate gratinare per 3 minuti in forno in modalità grill alla temperatura massima, finché non si creerà in superficie una crosticina dorata. Se necessario, potete riscaldare il ragù prima di aggiugnerlo sulla polenta per procedere con la gratinatura. La polenta con salsiccia e formaggio è pronta per essere servita [24].