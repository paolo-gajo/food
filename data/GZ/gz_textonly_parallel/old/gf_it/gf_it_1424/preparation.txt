Per realizzare il liquore alla menta, per prima lavate e asciugate accuratamente le foglie di menta, quindi inseritele in un barattolo [1], aggiungete l’alcol [2] assicurandovi che tutte le foglie vengano bagnate. Posatevi sopra un foglio di carta assorbente (o di carta forno) e pressate leggermente [3]. Servirà a far sì che le foglie non si ossidino. Quindi chiudete il barattolo e lasciate macerare per 24 ore in freezer. L'estrazione a freddo è ottimale sia per il sapore che per il colore finale.
Trascorso il tempo di macerazione, rimuovete la carta [4] e filtrate il liquido attraverso un colino e un foglio di carta assorbente [5]. Tenete da parte il liquido ottenuto [6], chiuso in un barattolo.
Ora preparate lo sciroppo versando l’acqua e lo zucchero in un pentolino [7] e portandolo a bollore [8]. Spegnete il fuoco, versate lo sciroppo in una caraffa, per lasciar raffreddare completamente [9].
Unite la parte alcolica allo sciroppo freddo [10] e mescolate brevemente [11]. Trasferite il liquore alla menta in una bottiglia e lasciate riposare al riparo dalla luce per 30 giorni prima di consumarlo [12]!