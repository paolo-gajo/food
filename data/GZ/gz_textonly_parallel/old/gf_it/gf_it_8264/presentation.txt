Chiamatela schiacciata, ciaccia, street food all’italiana o ricetta antica come il mondo ma sarà sempre lei, la sola ed inimitabile focaccia! Questo fragrante lievitato non appena sfornato riempirà la vostra casa con il suo profumino piacevole ed invitante. Persino i bambini amano portarne un pezzetto avvolto nella carta oleata, così poi possono fare la merendina della prima mattina. I più grandicelli invece la preferiscono come reintegratore di energie, quando in estate sono intenti a fare innumerevoli tuffi in acqua insieme agli amici. Infine diventa la più grande amica di chi sorseggia una bibita fresca alla fine del lavoro quando coi colleghi, coi cari o con la propria metà si fa un bell’aperitivo. La focaccia accompagna da sempre le fasi della nostra vita rendendola sempre migliore grazie alla sua semplicità!