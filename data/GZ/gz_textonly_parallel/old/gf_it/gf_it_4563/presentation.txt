Pesce, pasta e pomodorini, con questi tre ingredienti si realizza un piatto molto saporito: gli spaghetti all’acqua pazza, un piatto della tradizione gastronomica campana che nasce come pietanza povera preparata dai pescatori sui pescherecci con i pesci piccoli , quelli di scarto che non avrebbero potuto vendere al mercato. Fu così che inventarono questa semplice ricetta che ora viene realizzata con pesci più pregiati come l’orata. Gli spaghetti all’acqua pazza sono un primo piatto semplice ma molto amato, si dice che fosse uno dei piatti preferiti del grande Totò. Portate in tavola i sapori del golfo di Napoli con questa ricetta fresca e profumata!