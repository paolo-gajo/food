Per realizzare gli spaghetti all’acqua pazza iniziate dalla pulizia del pesce, tutti i dettagli su questo procedimento consultate la nostra scheda Pulire l’orata. Ricordatevi di conservare gli scarti del pesce perché dovrete utilizzarli per preparare il fumetto (ve ne serviranno circa 500 g). Sciacquate il pesce sotto l’acqua fresca per eliminare residui di sangue. Eliminate la testa e ricavate i filetti [1] con un coltello dalla lama molto flessibile. Eliminate le lische con una pinza da cucina [2], per individuare le lische basterà tastare con il dorso delle mani il filetto. Tagliate i filetti a cubetti e teneteli da parte [3].
Con gli scarti dell’orata [4], tutti tranne l’intestino, preparate il fumetto (per ulteriori dettagli consultate la scheda Fumetto di pesce): affettate la cipolla, e il porro [5] e versateli in una pentola dal bordo alto in cui avete scaldato un filo di olio [6], unite l’aglio e fate rosolare qualche minuto,
poi aggiungete gli scarti del pesce e fate rosolare anche loro, versate il vino [7] fatelo sfumare, coprite con l’acqua poi aromatizzate con il pepe, il prezzemolo [8], salate e lasciate cuocere per 30 minuti con il coperchio. A cottura ultimata filtrate il fumetto attraverso un colino [9] (per un sapore più intenso potete frullare il pesce prima di filtrarlo)
tenete da parte il fumetto [10] che servirà per la preparazione del sugo. Occupatevi degli spaghetti: portate al bollore una pentola con abbondante acqua salata, versate gli spaghetti [11] e cuoceteli al dente. Lavate i pomodorini pachino sotto l’acqua corrente e tagliateli a metà [12].
Poi ponete sul fuoco una padella, scaldate un filo di olio di oliva e fate rosolare la cipolla tritata [13] e l’aglio (potete utilizzare anche solo l’aglio se preferite) poi unite i pomodorini [14] che dovranno cuocere a fiamma media pochissimo, solo un paio di minuti perché non devono spappolarsi. Poi versate anche i bocconcini di pesce [15], sfumate con il vino bianco, fatelo evaporare e poi versate un mestolo di fumetto ancora caldo.
Salate, pepate e profumate con il prezzemolo tritato [16]. Quando la pasta sarà al dente, scolatela [17] e versatela nella padella con il sugo. Alzate la fiamma al massimo e mescolate in modo da far insaporire la pasta e rapprendere il sugo. A cottura ultima spegnete il fuoco [18] e servite gli spaghetti all’acqua pazza ben caldi!