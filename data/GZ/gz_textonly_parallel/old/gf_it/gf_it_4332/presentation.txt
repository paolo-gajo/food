Freschezza e semplicità, sono questi gli aggettivi che accompagnano il piatto estivo per eccellenza ovvero la caprese: un delizioso e indissolubile trio di sapori mediterranei che rallegra le tavole con gusto ed è apprezzato da tutta la famiglia. Per questo da sempre lo proponiamo in varianti sfiziose, dalle più eccentriche come la caprese decadente a quelle più di tendenza come la caprese fingerfood. In questa ricetta dell’ insalata di pasta caprese abbiamo scelto un classico della tradizione culinaria italiana da arricchire con questi aromatici e colorati ingredienti. Perfetta da gustare nella stagione calda per rifocillarsi durante le giornate più afose, la pasta caprese è l’insalata fredda che stavate cercando per stuzzicare l’appetito dei più piccoli in estate!