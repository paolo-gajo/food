Per preparare la one pot parmigiana cominciate dalle melanzane. Vanno lavate, asciugate e infine private delle due estremità. Dopodiché tagliatele a fette sottili 3-4 mm al massimo [1]. Trasferitele in uno scolapasta posto all’interno di un recipiente e man mano cospargete con il sale grosso [2]. Sistemate un’altra ciotola sulle melanzane [3] e metteteci un peso su, in questo modo le melanzane spurgheranno dell’acqua amara. Ci vorrà circa un’ora.
Nel frattempo tagliate il caciocavallo in fettine sottili [4] e privatelo della buccia esterna [5]; poi tritate finemente anche la cipolla [6]. 
In un recipiente versate la passata di pomodoro, aggiungete l’acqua [7], l’olio [8], il pepe, il sale e la cipolla [9]. Mescolate e tenete da parte. 
Non appena le melanzane saranno ben scolate [10], asciugatele tra due fogli di carta assorbente [11]. A questo punto, a strati, andate a comporre la parmigiana direttamente in una padella da 28 cm con base da 20 cm. Quindi sul fondo versate un po’ di sugo di pomodoro, i dischetti di melanzane fino a ricoprire il fondo [12], 
e poi il caciocavallo sminuzzato a mano [13]. Aggiungete qualche foglia di basilico e poi un po’ di sugo distribuendolo uniformemente [14]. Ricominciate da capo: melanzane [15]
formaggio [16], basilico [17] e di nuovo pomodoro [18].
Spolverizzate l'ultimo strato con il parmigiano [19] e portate sul fuoco. Coprite con il coperchio [20] e cuocete a fuoco dolce per 30 minuti, poi abbassate ancora di più la fiamma e proseguite la cottura per altri 10-15 minuti senza coperchio. A fine cottura spolverizzate la superficie con un altro pizzico di pepe e qualche fogliolina di basilico e la vostra one pot parmigiana è pronta per essere gustata [21]!