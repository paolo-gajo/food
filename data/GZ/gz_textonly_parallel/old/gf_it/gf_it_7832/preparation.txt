Per preparare le lasagne vegetariane cupcake, iniziate preparando la pasta all’uovo: disponete su una spianatoia la farina a fontana, formate un incavo al centro e rompete le uova. Con l'aiuto di una forchetta, mescolate le uova con al farina dei bordi [1]. Lavorate poi con le mani l’impasto fino a incorporare tutta la farina [2], impastando energicamente e, se necessario, aggiungete un cucchiaio d’acqua tiepida per ammorbidire l’impasto. Continuate a impastare fino a quando la pasta risulterà liscia e compatta. Avvolgete dunque la pasta ottenuta con una pellicola trasparente [3] e lasciate riposare almeno per mezz’ora in un luogo fresco e asciutto.
Intanto passate a preparare le verdure: lavate tutte le verdure sotto acqua corrente, quindi togliete il picciolo del peperone rosso, prendetene metà e dopo aver tolto i semiini interni riducetelo a striscioline [4]. Fate la stessa operazioen con la metà di un peperone giallo. Quindi mondate e tagliate a bastoncini una costa di sedano e la carota. Poi spuntate la zucchina e riducete anch'essa a bastoncini [5]. Prendete il porro, tagliate via la parte verde, la barbetta e sfogliatelo dello strato più esterno, quindi riducetene metà a rondelle [6]. Mondate anche la cipolla e riducetela a fettine sottili.
Passate poi a sbucciare la patata e riducetela a fettine [7], poi a bastoncini. Quindi spuntate anche la melanza e ricavatene delle listarelle [8], poi tagliate i pomodorini in quarti. Per ultimi pulite anche i funghi Champignon, poi tagliateli a fettine piuttosto sottili [9].
In una larga padella versate abbondante olio d'oliva. Quindi versate lo spicchio d'aglio, le cipolle, il porro, le patate e i peperoni [16]. Poi aggiungete anche il sedano e le carote [17] e unite anche il concentrato di pomodoro [18]. Mescolate e fate appassire le verdure con un coperchio per circa 10 minuti.
Dopodichè versate le melanzane e le zucchine, salate a piacere e continuate la cottura con il coperchio mescolando di tanto in tanto. Dopo circa 5 minuti aggiungete anche i pomodorini [13] e quando saranno appassiti unite anche i funghi [14]. Cuocete altri 5 minuti circa: le verdure dovranno essere cotte ma ancora croccanti. Poi spegnete il fuoco e dedicatevi alla preparazione della besciamella. In un pentolino versate il latte e fatelo scaldare [15].
In un'altra casseruola versate il burro [16] e fatelo sciogliere a fuoco bassissimo, mescolando per evitare che bruci. Quando si sarà sciolto completamente, aggiungete la farina setacciata [17] facendo cuocere il tutto per qualche minuto, mescolando continuamente con una frusta: avrete così ottenuto il roux [18]
A questo punto togliete il pentolino dal fuoco e aggiungete al roux il latte caldo [19] mescolando il tutto con un cucchiaio di legno. Rimettete quindi il pentolino sul fuoco, fate cuocere a fiamma bassa finché la salsa comincerà a bollire e aggiungete un pizzico di sale e un pizzico di noce moscata. Coprite il pentolino con un coperchio e fate cuocere la besciamella, sempre a fuoco basso, per 15 minuti, il tempo necessario per far addensare la salsa, mescolando di tanto in tanto. Fatto questo la vostra besciamella sarà pronta. Quindi potete passare a comporre le vostre lasagne cupcake: riprendete la pasta che stava riposando in frigorifero, stendete leggermente il panetto con un mattarello, quindi proseguite con una macchina per stendedere la pasta, iniziando dallo spessore più largo [20] fino ad arrivare a quello più sottile. Una volta ottenute le sfoglie ritagliate 12 fogli di pasta di forma quadrata dal lato di 10 cm. Se avete dell'impasto in eccesso, potete realizzare uno o due rettangoli di sfoglia per ricavare dei tondini con un coppapasta di 6 cm di diametro [21].
Poi in un tegame capiente portate l'acqua salata a bollore, aggiungete un filo d'olio [22] che servirà per impedire alla pasta di attaccarsi in cottura e scottate pochi istanti sia i quadrati [23] che i cerchi di pasta all'uovo [24].
Ora che la base è pronta [25], ungete uno stampo da 12 cupcake o muffin [26] oppure 12 stampini singoli. Adagiate un quadrato di pasta all'uovo in ogni forma dello stampo [27] e iniziate a comporre le lasagne vegetariane cupcake.
Mettete in ogni quadrato prima un cucchiaio di besciamella e poi uno di verdure [28] e spolverate con un cucchiaio di parmigiano grattugiato [29]. Proseguite con un altro strato: adagiate i cerchi di pasta in ogni cupcake [30]
e ricopriteli con un cucchiaio di besciamella e uno di verdure [31]. Terminate con una spolverata di parmigiano grattugiato [32] e infornate le lasagne cupcake in forno statico a 160° per 40-45 minuti. Ecco pronte da servire le vostre lasagne vegetariane cupcake [33]!