Per preparare lo spezzatino alla Guinness prendete un grosso pezzo di carne e tagliatelo a fette spesse circa 2 cm [1], eliminate le parti grasse [2] e tagliatele ulteriormente in cubetti dello spessore di un paio di cm [3].
Pulite e mondate le cipolle e tritatele grossolanamente [4], pulite e mondate le carote e tagliatele a rondelle spesse mezzo cm [5]. Mettete la carne in una ciotola capiente ed aggiungete 2 cucchiai d’olio [6]
mescolando bene per fare in modo che tutta la carne assorba bene l’olio [7]. In un’altra ciotola mettete la farina setacciata insieme al sale, al pepe e alla paprika [8]. Aggiungete la farina così aromatizzata alla carne e amalgamate bene in modo che tutta la carne risulti infarinata (9-10).
Quindi mettete a scaldare un paio di cucchiai d’olio in una pentola antiaderente, appena l’olio sarà caldo aggiungete la carne, fatela rosolare per almeno 15 minuti a fuoco vivo, rigirandola di tanto in tanto [11]. Stemperate il concentrato di pomodoro con circa 100 ml di acqua calda [12].
Schiacciate l'aglio e unitelo alle cipolle tritate in precedenza, quindi versate il tutto nello spezzatino [13].Aggiungete in ultimo il concentrato di pomodoro diluito [14]. Amalgamate bene il pomodoro lasciando cuocere la carne per circa 5 minuti. Ora trasferite lo spezzatino alla Guinness in un’altra pentola antiaderente dai bordi alti [15]
e versate la Guinness nella pentola in cui avete rosolato in precedenza la carne, questo procedimento servirà a far sì che la birra raccolga tutti i sapori che si sono formati con la rosolatura della carne, lasciate evaporare la birra a fuoco moderato per un paio di minuti [16]. Versate il liquido così ottenuto insieme alla carne [17], ed aggiungete le carote a rondelle [18].
Unite le foglioline di timo [19] e coprite il tutto con un coperchio [20]. Fate cuocere lo spezzatino alla Guinness per almeno un paio d’ore a fuoco lento facendo attenzione a girare di tanto in tanto la carne fino a quando risulterà morbida [21].
Bollite le patate, spellatele e mettetele in un passaverdure ancora calde, salate la purea ottenuta e impiattatela, creando una ciambella nella quale verserete lo spezzatino alla Guinness.Guarnite a piacere con un pizzico di prezzemolo fresco tritato.Servite lo spezzatino alla Guinnes ben caldo.