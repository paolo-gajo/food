Per realizzare il plumcake al caffè preparate il caffè lungo con la moka (preparatene in totale 375 g che userete sia per l'impasto che per la copertura), e lasciate intiepidire. Prendete una ciotola capiente e versate la farina [1], il lievito istantaneo per dolci [2] e lo zucchero [3].
Incorporate anche l’olio di semi [4] e 350 g di caffè intiepidito [5], mescolate il composto con una frusta a mano fino a quando non risulterà omogeneo [6].
Tritate grossolanamente il cioccolato fondente [7], quindi versatelo nell’impasto e mescolate un’ultima volta per incorporare [8]. Imburrate e infarinate uno stampo per plumcake da 25,5x11,5 cm alto 7 cm, versate dentro il composto [9].
Livellate delicatamente la superficie con un tarocco o una spatola [10] e cuocete in forno statico preriscaldato a 190° per 20 minuti. Trascorso questo tempo abbassate la temperatura a 160° e proseguite la cottura per altri 45 minuti. Sfornate il plumcake al caffè e lasciatelo intiepidire [11], quindi sformatelo e lasciate raffreddare completamente. Intanto preparate la glassa al caffè: in una ciotola versate lo zucchero a velo e i 25 g di caffè rimasti [12].
Mescolate con la frusta per ottenere una salsa liscia e fluida [13]. Sformate su un piatto il plumcake, ricopritelo con la glassa [14] e decorate con chicchi di caffè. Attendete che la glassa si solidifichi, quindi servite il plumcake al caffè [15].