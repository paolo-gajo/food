Sapete qual è il segreto per ottenere una frittata perfetta? Cuocerla in forno! Non dovrete più preoccuparvi di romperla girandola a metà cottura, basterà versare il composto di uova in una teglia tonda e il gioco è fatto! Inoltre avrete un piatto sano e genuino grazie alla cottura in forno. Se pensate che possa essere meno saporito provate la frittata al verde con salmone, toma e salsa allo zafferano, una morbida frittata insaporita con spinaci saltati in padella e gustosi bocconcini di filetto di salmone, il tutto accompagnato da una salsa vellutata al formaggio aromatizzata allo zafferano. Portate in tavola un piatto classico rivisitato in modo gustoso e raffinato.