Quando si parla di ciambellone, è proprio il caso di dirlo, ce n’è per tutti i gusti: da quello più semplice, a quello al caffè, allo yogurt, con l’olio di oliva senza burro e persino senza glutine! Perciò ci siamo accorti che all'appello mancava soltanto la ciambella senza uova, realizzata anche senza burro, per venire incontro alle esigenze e alle preferenze di ognuno di voi! La ciambella senza uova è un dolce leggero e delicato per ogni momento della giornata: straordinariamente soffice, sarà una deliziosa base su cui spalmare la vostra confettura o marmellata preferita durante la colazione, oppure una merenda genuina con cui soddisfare l’appetito dei vostri bimbi appena usciti da scuola. L’utilizzo dell’olio al posto del burro dona a questa ciambella una consistenza ancora più soffice che si manterrà intatta anche il giorno dopo… sempre a patto che non finisca prima! Se avete apprezzato questa variante della ciambella, non fermatevi qui: c’è tutto un mondo di dolci senza uova da scoprire, a partire dal tiramisù, passando dal plumcake e dai pancake per finire con un fresco sorbetto al limone senza albumi! E se desiderate delle preparazioni salate, iniziate dai muffin salati senza uova!