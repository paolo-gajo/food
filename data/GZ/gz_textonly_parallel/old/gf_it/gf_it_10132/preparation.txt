Per preparare le ossa di meringa per Halloween preriscaldate il forno a 90°C. Separate i tuorli dagli albumi [1] e versate questi ultimi in una planetaria [2], assieme ad un pizzico di sale. Azionate l’apparecchio e montate gli albumi a neve fermissima, dopodiché incorporate, un cucchiaio alla volta, lo zucchero a velo [3]
e la vanillina [4]; da ultimo unite qualche goccia di succo di limone [5]. Mescolate delicatamente per incorporare tutti gli ingredienti; una volta pronto, l’impasto della meringa si presenterà compatto come nella foto [6].
Versate ora il composto in una tasca da pasticcere munita di bocchetta media e liscia [7], quindi foderate una leccarda con della carta da forno e iniziate a formare le ossa, sagomandole con la sac à poche [8]. Infornate il tutto a 90°C per circa 2 ore [9], poi spegnete il forno e lasciate raffreddare le meringhe al suo interno per altre due ore, tenendolo socchiuso. Quando le meringhe saranno asciutte e fredde, estraetele dal forno e …Buon Halloween!