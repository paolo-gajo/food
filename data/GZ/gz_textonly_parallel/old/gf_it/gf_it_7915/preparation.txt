Per preparare gli spitini palermitani come prima cosa iniziate a fare il ragù. Preparate un trito di sedano, cipolla e carota [1]. In una casseruola abbastanza capiente versate un filo di olio, aggiungete il trito e l’aglio sbucciato [2]. Fate appassire per circa 10 minuti a fuoco dolce. Ora versate la trita di vitello [3].
Rosolate per almeno 5-6 minuti a fuoco medio-alto [4] e sfumate con il vino rosso [5]. Fate evaporare il vino togliete l’aglio e versate la passata di pomodoro [6].
Aggiungete anche il concentrato di pomodoro [7], i piselli [8] e mescolate. Versate anche il brodo caldo [9].
Salate, pepate. Lasciate cuocere per almeno 70 minuti a fiamma bassa, mescolando di tanto in tanto [11]. Trascorso il tempo di cottura, trasferite in una pirofila, coprite con pellicola e lasciate raffreddare a temperatura ambiente [12]. Trasferite poi in frigorifero per una notte.
Il giorno successivo prendete il pane in cassetta, ripulitelo dalla crosta esterna utilizzando un coltello [13], poi tagliatelo a fette spesse un cm [14], in modo da ricavarne 18. Componete il primo spitino: posizionate una fetta di pane sul tagliere, aggiungete un cucchiaio di ragù [15].
Coprite con un'altra fetta di pane [16], aggiungete ancora un cucchiaio di ragù [17] e un'ultima fetta di pane [18]. Componete in questo modo anche gli altri. Dovrete ottenerne 6 composti da tre strati.
Schiacciate con le mani per pressarli bene [19], trasferite su un vassoio [20] e riponete in frigorifero per 2 ore [21]. 
Ora preparate la besciamella. Come prima cosa scaldate il latte. Nel frattempo in un pentolino versate il burro [22] e lasciatelo fondere. Aggiungete la farina in una volta [23] e mescolate rapidamente con una frusta [24]. 
Quando avrete ottenuto un roux dorato aggiungete il latte caldo lentamente [25]. Mescolate e unite un pizzico di sale e la noce moscata [26]. Continuate a cuocere sino a che la besciamella non si sarà addensata [27]. 
Coprite con pellicola a contatto e lasciate intiepidire [28]. Trascorse le 2 ore di riposo riprendete gli spitini dal frigo e rivestiteli con la besciamella, coprendo anche i lati [29]. Trasferiteli di nuovo in frigo per un'oretta. Poi capovolgeteli e rivestite con la besciamella anche il pane sottostante [30]. 
Quando saranno completamente ricoperti trasferiteli di nuovo in frigo per un'ora [31]. Trascorso questo tempo iniziate a preparare la pastella. In una ciotola versate la farina, l’amido [32] e il sale. Aggiungete l’acqua a filo mescolando con una frusta per evitare che si formino i grumi [33]. 
Quando avrete ottenuto una pastella liscia [34], immergete all'interno uno spitino [35], poi passatelo nel pangrattato [36] e trasferite su un vassoio. Ripetete questa operazione per tutti gli altri. 
Scaldate l'olio di semi in un tegame capiente. Quando avrà raggiunto la temperatura di 170° immergete il primo spitino [37]. Cuocete per 4-5 minuti sino a che non sarà ben dorato, girandolo di tanto in tanto. A questo punto con una schiumarola scolatelo [39].
Trasferite su un vassoio con carta da cucina [40] e proseguite con la cottura degli altri [41]. Servite gli spitini palermitani ancora caldi [42]! 