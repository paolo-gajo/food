Oggi facciamo un viaggio in Sicilia per scoprire una ricetta che non dimenticherete facilmente: gli spitini palermitani. Insieme ad altre ricette come ravazzate e rizzuole fanno parte della rosticceria siciliana e sono uno degli street food più amati. Da non confondere con gli spitini di carne, che sono dei buonissimi involtini, questi sono realizzati con tre strati di pane in cassetta e due strati di ragù con piselli. Passati poi nella besciamella, in pastella e in ultimo nel pan grattato vengono fritti in olio profondo per risultare croccanti e super gustosi. Con il termine "spitino" in dialetto ci si riferisce agli spiedini: gli spitini palermitani sono spesso serviti su degli stecchi di legno, che li rendono facilmente gustabili anche per strada. Scoprite come prepararli a casa con la nostra versione; le preparazioni sono un po' lunghe ma il loro gusto vi ripagherà certamente! Siete alla ricerca di altre ricette siciliane? Provate anche i cartocci fritti e le Iris! 