Cercate un regalo davvero speciale da fare alla vostra dolce metà per San Valentino? Ci sono i cioccolatini di GialloZafferano: piccole delizie di cioccolato fondente con un ripieno croccante di wafer, nocciole pralinate e gianduia!Una delizia per il palato e una gioia per gli occhi, questi cioccolatini sono adatti anche per altre occasioni, basterà decorarli in maniera differente o lasciarli semplicemente come appena sformati dallo stampo.Vi avvisiamo però che per preparare i cioccolatini, oltre che a ingredienti di ottima qualità, servono grande manualità ed esperienza nonchè gli strumenti adatti, che vi garantiranno una perfetta riuscita della ricetta: stampo in policarbonato, termometro alimentare e piano di lavoro in marmo per il temperaggio. Se non siete attrezzati, la ricetta potrebbe non soddisfarvi!I cioccolatini saranno apprezzati da tutti, vedrete che tutti quelli che li assaggeranno ve ne chiederanno ancora e ancora!