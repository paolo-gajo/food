Cosa c’è per pranzo? Polpettone al forno! Chi di noi non ha mai gustato un genuino e ricco polpettone casalingo preparato con le amorevoli mani di mamme e nonne che, immancabili all’appuntamento domenicale, sfornano questa profumata delizia capace di chiamare a raccolta tutti gli ospiti? Il polpettone al forno è una ricetta della tradizione dalle mille varianti, come quella con ripieno di spinaci o scamorza e quello di pollo e persino di verdure! Segretissimi ingredienti sono custoditi in vecchi ricettari o anche solo nella memoria storica delle cuoche di casa… una cosa è certa e accomuna tutte queste versioni: il polpettone è una ricetta facile da realizzare, che nasce come piatto di recupero e per questo è versatile nella scelta della carne e degli aromi. Unica indiscussa regola: il risultato di questo sapiente mix deve restituire una pietanza morbida e succulenta da accompagnare a contorni saporiti, come le patate alla mediterranea ad esempio. A coloro che possiedono già la ricetta perfetta, a chi invece la sta ancora cercando e infine a chi non si è mai cimentato in questa preparazione, il nostro polpettone al forno è dedicato a tutti voi!