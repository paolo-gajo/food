I muffin salati con ricotta e zucchine sono degli sfiziosi e originali finger food, ottimi da servire come antipasto oppure da preparare per un buffet o una gita fuori porta. L’impasto di base per questi muffin è molto semplice e veloce da preparare, e ben si presta ad essere arricchito con svariati tipi di verdura. In questa ricetta abbiamo inserito nell'impasto le zucchine, tagliate a tocchetti e cotte in padella con poco olio extravergine d’oliva, quindi abbiamo guarnito la sommità di ogni muffin con un pomodoro ciliegino, mentre la parte esterna della base è stata avvolta con fette di zucchine lunghe e sottili. Proponete questi muffin salati ai vostri buffet, magari abbinati ai pizza muffin.. un ibrido che vi conquisterà al primo goloso e filante assaggio!