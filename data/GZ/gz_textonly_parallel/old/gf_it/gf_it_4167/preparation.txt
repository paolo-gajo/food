Per preparare i tortellini panna e prosciutto iniziate dalla pasta fresca all’uovo: su un piano di lavoro disponete la farina [1] e create la classica forma a fontana. All’interno della conca versate le uova. Rompetele con una forchetta, raccogliendo man a mano la farina intorno [2], fino a quando non si saranno assorbite. Dopodiché impastate con le mani fino ad ottenere un impasto morbido e liscio [3], quindi avvolgetelo nella pellicola trasparente e lasciatelo riposare per circa 30 minuti in un luogo fresco.
Nel frattempo dedicatevi al ripieno di carne: tagliate a pezzi grossolani la polpa di vitello [4], la lonza di maiale e metteteli da parte, poi il prosciutto crudo [5] e la mortadella [6].
In una padella ampia fate sciogliere il burro, unite poi sia la lonza che il vitello a pezzi [7]: fatela rosolare per circa 10 minuti o fino a quando non avrà perso i succhi. Lasciate intiepidire. In un mixer versate il prosciutto crudo, la mortadella e la carne rosolata oramai tiepida [8]. Frullate per ottenere un composto omogeneo, unite quindi il Parmigiano [9],
la noce moscata, pepe a piacere e l’uovo [10]. Fate andare ancora le lame per amalgamare tutti gli ingredienti [11]. Se occorre aggiustate di sale (sia il prosciutto crudo che il Parmigiano reggiano sono piuttosto saporiti), trasferitelo in una ciotola e lasciate raffreddare completamente. Riprendete a questo punto la pasta fresca e stendetela con il mattarello (o con la macchina per tirare la sfoglia) [12]. Dovrete realizzare una sfoglia sottile, cercando di preservarne l’umidità (non eccedete nell'uso della farina quando spolverizzate per stenderla più facilmente). Secondo i canoni la sfoglia dovrebbe essere spessa circa 0,6 mm. 
Con una rotella tagliapasta liscia, eliminate le irregolarità dei bordi (conservate gli scarti avvolti nella pellicola, per stenderli successivamente) e ricavate dei quadrati delle dimensioni di 4 cm per lato [13]. Al centro di ogni quadrato di pasta adagiate circa 2 g di ripieno, ormai freddo [14]. Ora potete iniziare a realizzare i tortellini: prendete un quadrato e piegatelo a triangolo, facendo combaciare i lembi senza pressare eccessivamente (nel caso la pasta si sia leggermente seccata, spennellate leggermente i bordi con un po' di acqua) [15];
pinzate con pollice ed indice i due angoli alla base del tortellino [16] e roteate i lembi attorno al dito indice [17] esercitando una leggera pressione con il pollice [18]. Estraete con delicatezza il tortellino dal dito e proseguite allo stesso modo per tutti gli altri. Adagiate i tortellini pronti, man a mano, su un canovaccio leggermente infarinato. Lasciate riposare i tortellini in un luogo fresco. 
Proseguite preparando il condimento: riducete il prosciutto cotto prima a listarelle, quindi a cubetti [19]. In una padella molto ampia fate sciogliere il burro [20], dopodiché rosolate il prosciutto cotto per pochi secondi [21];
quindi versate la panna e amalgamate il tutto [22]. Spolverizzate con la noce moscata [23] e aggiustate di sale e pepe a piacere. Cuocete i tortellini in un tegame capiente con abbondante acqua salata a piacere [24]. 
e quando saranno cotti, scolateli [25] e trasferiteli nella padella con il condimento [6]. Mescolate brevemente a fiamma spenta e poi servite i tortellini con panna e prosciutto ben caldi, se preferite spolverizzati con Parmigiano grattugiato [27]!