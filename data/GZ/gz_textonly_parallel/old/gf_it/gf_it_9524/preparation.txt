Per realizzare la torta per due, iniziate con la preparazione del pan di spagna al cacao: separate i tuorli dagli albumi e poneteli in due ciotole separate. Prendete la ciotola con gli albumi, aggiungete metà dello zucchero [1] e lavorate con lo sbattitore elettrico [2] per montarli a neve fermissima [3].
Ora prendete la ciotola con i tuorli, aggiungete l’altra metà dello zucchero [4] e lavorate con lo sbattitore elettrico [5] fino a che non diventeranno chiari e spumosi [6].
Unite il composto di tuorli agli albumi montati a neve [7] e mescolate delicatamente dal basso verso l’alto con una spatola per evitare di smontare il composto [8]. Collocate un setaccio sopra la ciotola con il composto di uova e setacciate all’interno la farina e il lievito [9].
Amalgamate le polveri al composto di uova con la spatola, facendo sempre dei movimenti delicati dal basso verso l’alto, poi setacciate anche il cacao in polvere [10] e mescolate nuovamente per incorporarlo [11] fino a che non otterrete un composto omogeneo, spumoso e privo di grumi [12].
Preriscaldate il forno a 175° in modalità statica, poi rivestite una leccarda con carta forno. Prendete un coppapasta di 9 cm di diametro, alto circa 6 cm, e rivestitelo all’interno con una striscia di carta forno, facendo in modo che questa fuoriesca dal bordo di circa mezzo cm [13]. Trasferite il composto del pan di spagna in una sac-à-poche, ponete il coppapasta sulla leccarda foderata e riempitelo con il composto [14] fino a circa 1 cm dal bordo [15]. Cuocete nel forno statico preriscaldato a 175°, sul ripiano più basso, per circa 35 minuti.
Mentre il pan di spagna è in forno, potete montare la panna per la decorazione: unite la panna liquida e lo zucchero in un contenitore [16] e montate con uno sbattitore elettrico [17] fino a che non risulterà bella soda, poi trasferitela in una sac-à-poche munita di bocchetta media (liscia o a fiore) [18] e riponetela in frigorifero, in modo che sia ben fredda quando la utilizzerete per guarnire la torta.
Trascorso il tempo di cottura del pan di spagna (verificate con uno stecchino che sia cotto internamente), lasciatelo intiepidire all’interno del coppapasta [19], poi sformatelo e rimuovete delicatamente il rivestimento di carta forno [20]. Lasciate raffreddare completamente il pan di spagna, nel frattempo passate alla preparazione della crema: ponete i grani di pepe rosa all’interno di un setaccio, posizionatelo sopra una ciotola e sfregateli con le punte delle dita per sgranarli; in questo modo la scorza esterna dei grani di pepe rimarrà nel setaccio, mentre nella ciotola si raccoglierà una polverina che verrà utilizzata per la crema [21].
Mettete la ricotta in una ciotola a parte, unite la panna liquida [22] e mescolate brevemente con le fruste elettriche, poi aggiungete lo zucchero a velo [23] e continuate a lavorare con lo sbattitore per amalgamare bene tutti gli ingredienti. Unite il mascarpone [24] e lavorate ancora la crema con le fruste elettriche.
Ora estraete i semi dalla bacca di vaniglia usando un coltellino dalla lama liscia [25], dopodiché aggiungeteli alla crema di ricotta e mascarpone [26], insieme alla polvere di pepe rosa che avete ottenuto in precedenza [27].
Mescolate delicatamente con una spatola per amalgamare tutti gli ingredienti [28] e ottenere una crema liscia e omogenea [29], poi trasferite la crema ottenuta in una sac-à-poche munita di una bocchetta piatta rigata e riponetela in frigorifero. Infine, versate la granella di nocciole in un piatto e mischiatela alla polvere di pepe rosa, setacciandola con lo stesso metodo spiegato in precedenza [30], e tenetela da parte.
A questo punto il pan di spagna si sarà raffreddato, quindi appoggiatelo su un tagliere e rimuovete il cappello con un coltello a lama dentata [31]; il tortino in questo modo sarà alto circa 6 cm, quindi tagliatelo orizzontalmente in 3 parti, ricavando 3 dischetti dello spessore di 2 cm l’uno [32]. E’ il momento di assemblare la torta: se non possedete un supporto giratorta, potete utilizzare una ciotola piuttosto larga capovolta sul piano di lavoro. Appoggiate la base del pan di spagna sopra la ciotola ribaltata [33]
e farcite la superficie con la crema di ricotta che avevate messo nella sac-à-poche [34]. Aggiungete il secondo disco di pan di spagna [35] e farcite anche questo con la crema di ricotta [36], poi ricoprite il tutto con l’ultimo strato di pan di spagna, senza farcirlo.
Ora passate al rivestimento della torta: appoggiate la bocchetta della sac-à-poche sul lato esterno applicando una leggera pressione e contemporaneamente girate la ciotola [37] in modo da ricoprire uniformemente la superficie laterale della torta [38]. Infine usate una spatola per rendere la superficie liscia, aiutandovi girando la ciotola che funge da base e bagnando la spatola di tanto in tanto con un po' d'acqua [39].
A questo punto infilzate la torta con uno stuzzicadenti lungo, in modo da poterla maneggiare senza toccare il rivestimento, e rotolatela delicatamente nella granella di nocciole e pepe rosa fino a coprire uniformemente la crema [40]. Prendete la panna montata che avevate lasciato in frigorifero e decorate la superficie del pan di spagna ancora sguarnita [41], aggiungendo frutti rossi a piacere, qualche fogliolina di menta e una macinata di pepe rosa: la torta per due è pronta per essere servita [42]!