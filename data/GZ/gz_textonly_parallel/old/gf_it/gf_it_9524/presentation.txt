San Valentino è ormai alle porte e il vostro menu afrodisiaco è in fase di preparazione: c’è tutto, dall’antipasto di frutti di mare alle ricette più piccanti… manca solo il dolce. Ci vuole un dessert romantico, scenografico, voluttuoso, ma che non sia troppo pesante. La torta per due è la soluzione che stavate cercando! Un dolce fatto su misura per voi, con tre strati di pan di spagna al cacao, una farcitura di crema alla ricotta e mascarpone e un rivestimento di granella di nocciole, con in più la nota delicatamente speziata del pepe rosa: un tocco di colore che darà il giusto brio a un fine serata tutto da scoprire! Non serve essere dei gran pasticcieri per realizzare questo piccolo capolavoro, vi basteranno l’amore e la cura dei dettagli che contraddistinguono ogni ricetta fatta col cuore. Vi abbiamo convinto? La torta per due è un dessert speciale per una serata speciale... e aspetta solo due dolci metà per essere gustata!