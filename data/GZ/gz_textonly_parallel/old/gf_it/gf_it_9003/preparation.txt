Per preparare il croquembouche iniziate a realizzare la pasta choux. Tagliate il burro a cubetti e ponetelo in un tegame, poi aggiungete l’acqua, lo zucchero [1] e il sale [2]. Portate il tutto a bollore a fuoco basso e, non appena inizierà a bollire, togliete il composto dal fuoco e aggiungete la farina setacciandola direttamente all'interno del tegame [3].
Mescolate subito con una frusta in maniera abbastanza energica [4]. Riportate la pentola sul fuoco dolce e continuate a mescolare con un mestolo di legno. L'impasto sarà pronto quando staccandosi dalle pareti formerà una palla e sul fondo del tegame sarà presente una patina bianca [5]. Otterrete un composto morbido e consistente: trasferitelo quindi nella ciotola di una planetaria [6] e lavoratelo con il gancio a foglia a velocità bassa per qualche minuto, in modo da farlo intiepidire rapidamente.
Solo quando dalla planetaria non fuoriuscirà più fumo potrete aggiungete le uova, una per volta [7], prestando attenzione ad aggiungere il successivo solo quando il precedente sarà completamente assorbito. Proseguite in questo modo fino ad ultimare le uova e otterrete un composto liscio e cremoso [8]. Se non possedete una planetaria, potete tranquillamente realizzare questo passaggio con un mestolo di legno. Trasferite il composto in una sac-à-poche dotata di bocchetta liscia da 1 cm [9]
e utilizzatela per formare dei mucchietti di pasta su una leccarda foderata con la carta forno [10]. Con questo impasto dovrete ottenerne circa 30, quindi cercate di fare dei mucchietti piuttosto grandi e distanziandoli in maniera uniforme. Una volta terminato tutto l'impasto, smorzate la punta dei bignè abbassandola delicatamente con un pennello imbevuto leggermente in acqua [11]. Cuocete i bignè in forno statico preriscaldato per 15 minuti a 220° evitando di aprire il forno durante la cottura. Trascorsi i primi 15 minuti abbassate la temperatura a 190° e cuocete la pasta choux per altri 10 minuti. A questo punto spegnete il forno e lasciate all'interno i bignè per altri 30 minuti con lo sportello leggermente aperto (mettete tra lo sportello e il forno un cucchiaio di legno); questo servirà a fare asciugare bene l'interno. Estraete i vostri bignè dal forno [12] e lasciateli raffreddare completamente.
Mentre i bignè stanno cuocendo occupatevi di preparare la crema pasticcera. Per prima cosa versate sia il latte che la panna in un tegame [1], prelevate poi i semi da un baccello di vaniglia e teneteli da parte per un momento [2]. Unite il baccello ormai svuotato all'interno del tegame [3] e portatelo a sfiorare il bollore.
Trasferite invece i semini di vaniglia all'interno di una ciotola dove avrete sistemato i tuorli [4] e sbattendo rapidamente con una frusta aggiungete lo zucchero [5]. Una volta che avrete ottenuto un composto omogeneo setacciate l'amido di mais aggiungendolo direttamente nella ciotola [6].
Mescolate nuovamente [7] e, non appena il latte avrà sfiorato il bollore, eliminate la bacca di vaniglia e unite un paio di mestoli all'interno del composto dei tuorli [8], mescolando per stemperare il composto. Trasferite nuovamente il composto nella pentola [9]
e, continuando a mescolare con una frusta, cuocete la vostra crema pasticcera fino a che non si sarà addensata [10]. Trasferitela subito in una pirofila [11], coprite con pellicola a contatto [12] e lasciate raffreddare completamente. Una volta fredda, sbattetela con una frusta o con uno sbattitore e trasferitela in una sac-à-poche munita di bocchetta liscia.
Nel frattempo che la crema si raffredda, preparate il cono che sarà la colonna portante del vostro croquembouche. Utilizzando un foglio A5 create un cono: portate, piegandolo su se stesso, un angolo verso il punto medio della lunghezza opposta [1] e arrotolate il resto della carta fino a formare un cono [2]. Bloccate con del nastro adesivo [3]
e con le forbici rifilate il fondo del cono, ottenendo quindi una base piatta di circa 10 cm di diametro [4]. Ricoprite il cono con la carta forno [5] e ritagliate la punta in modo da ottenere un tronco di cono lungo circa 25 cm [6].
Posizionatelo su un vassoio di carta foderato con la carta forno [7]. Prendete la sac-à-poche e premete leggermente con la punta sul fondo di ogni bignè così da riempirli uno per uno con la crema pasticcera [8]. Riponete in frigorifero i bignè ripieni [9] e passate alla preparazione del caramello.
Versate l'acqua in un pentolino, aggiungete lo zucchero [10] e portate a bollore a fuoco medio-basso senza mai mescolare [11]. Non appena avrà raggiunto un colore ambrato [12], spegnete il fuoco e immergete il fondo del pentolino in acqua fredda per qualche secondo in modo da bloccare la cottura.
Immergete ciascun bignè nel caramello [13] (facendo attenzione a non bruciarvi) e posizionatelo intorno al cilindro di carta [14]. Il caramello fungerà da collante quindi cercate di posizionarlo nella parte del bignè che dovrà incollarsi a quello già posizionato. Proseguite in questo modo continuando a posizionare i bignè intorno al cilindro riducendo il numero ad ogni piano [15]
fino ad arrivare nella parte superiore dove dovrete sistemare 3 bignè [16]. Cospargete un po' di caramello disegnando un piccolo cerchio in mezzo ai 3 bignè [17] e posizionatene uno ben caramellato al centro [18].
Lasciate solidificare e nel frattempo occupatevi di preparare i fili di caramello. Posizionate due ciotoline uguali e sopra di esse mettete due mestoli di legno con il manico rivolto verso di voi, distanziandoli di circa 20-25 cm. Aspettate che il caramello si raffreddi un po', sarà pronto quando estraendo il cucchiaino farà un po' di resistenza e si formeranno dei fili tirati [20]. Facendo un movimento da destra verso sinistra e da sinistra verso destra create i fili [21]. A questo punto se il croquembouche vi sembrerà stabile potete eliminare il cono interno, altrimenti trasferite il tutto su un piatto da portata.
Raccogliete delicatamente il fascio di fili [22], cercate di arrotondarli senza spezzarli [23] e trasferiteli intorno al croquembouche. Il croquembouche di Natale è pronto da servire [24].