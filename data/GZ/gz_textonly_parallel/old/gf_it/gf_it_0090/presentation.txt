Le cose semplici sono sempre le migliori. Fare colazione con questo plumcake allo yogurt insieme a tutta la famiglia sarà uno dei momenti che preferirete in assoluto. Grazie al maestro Iginio Massari realizzare il classico plumcake fatto in casa sarà davvero semplice, basterà seguire dei piccoli accorgimenti: frullare tutti gli ingredienti nel mixer e cuocere il vellutato impasto che otterrete per creare un dolce sofficissimo e profumato. Proprio come vuole la tradizione, ogni plumcake deve essere cotto in uno stampo che sia lungo il doppio della larghezza così da ottenere il giusto equilibrio anche nella forma. Realizzate anche voi il plumcake allo yogurt, sarà perfetto per ogni occasione!