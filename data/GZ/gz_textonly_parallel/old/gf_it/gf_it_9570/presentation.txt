Uova, latte, farina e tanta fantasia: questi sono gli ingredienti per realizzare le mille e una versione delle crepe! Con le nostre crespelle al salmone potrete esplorare una delle tante proposte salate! Perfette per un pranzo in cui realizzare un piatto originale, appetitose e facili da preparare anche senza attendere occasioni particolari. Abbiamo preso ispirazione dai fagottini con robiola e salmone, replicando l'abbinamento tanto amato del formaggio cremoso con il salmone affumicato, che potrete ritrovare anche in primi intramontabili come la pasta al salmone, oppure in antipasti stuzzicanti come i blinis.