Per preparare le zucche misteriose di Halloween iniziate con la preparazione dei bignè: versate in un tegame 100 ml di acqua con il burro a pezzetti e una presa di sale. Non appena l’acqua inizierà a bollire, togliete il tegame dal fuoco e versateci dentro la farina setacciata [1], mescolando bene e rapidamente in modo da evitare che si formino grumi [2]. Rimettete poi il tegame sul fuoco e, a fiamma bassa, mescolate con rapidità sbattendo con vigore il composto con un cucchiaio di legno: la miscela diverrà presto consistente e morbida e si staccherà dalle pareti, formando una palla. Quando sul fondo del tegame si formerà una patina bianca [3],
togliete l'impasto dal fuoco, e lasciate raffreddare completamente mettendo il composto su un piatto [4]. Mettete poi il composto in una planetaria dotata di gancio a foglia [5] (se non possedete una planetaria potete anche fare tutto a mano utilizzando il cucchiaio di legno) e aggiungete le uova un po' alla volta e molto lentamente al composto freddo [6], mescolando energicamente per incorporarle all’impasto.
In ultimo aggiungete il parmigiano grattugiato e le gocce di colorante (4 gialle e 1 rossa), per ottenere un bell’arancione vivo. A questo punto mettete la pasta in una sac à poche con bocchetta liscia, e formate dei mucchietti di pasta tondi su una teglia da foderata con della carta da forno [7]. Fate cuocere i bignè per 15 minuti a 220° in forno statico evitando di aprire il forno durante la cottura. Trascorsi i primi 15 minuti abbassate la temperatura a 190° e cuocete la pasta choux per altri 10 minuti, trascorsi i quali potete spegnere il forno e lasciare all'interno i bignè per altri 10-15 minuti con lo sportello leggermente aperto. Mentre i bignè cuociono potete dedicarvi alla preparazione del ripieno: ponete in un mixer il prosciutto cotto e il formaggio fresco [8], il parmigiano grattugiato [9],
un pizzico di sale e 3 cucchiai di latte e tritate il tutto finemente, il composto deve essere morbido ma non liquido [10]. Quando i bignè si saranno raffreddati potete farcirli, ponete il ripieno in una sac à poche con una bocchetta piccola e liscia, praticate un piccolo foro nella parte inferiore di ogni bignè e riempiteli con la crema al prosciutto e formaggio [11]. In ultimo potete realizzare il picciolo della zucca: mescolate 4 cucchiai di formaggio cremoso con due gocce di colorante verde (in alternativa tritate in un mixer 4 cucchiai di formaggio cremoso con 1 cucchiaio di spinaci già lessati e ben strizzati, quando gli ingredienti si saranno ben amalgamati ottenendo una crema densa e verde passatela al setaccio per eliminare gli eventuali filamenti di spinaci.) Ponete questo composto in una sac à poche con bocchetta piccola e dentellata e realizzate dei piccoli “tronchetti” sopra ogni zucca misteriosa di Halloween, come se fosse il picciolo della zucca [12]. Conservate le zucche misteriose di Halloween in frigorifero prima di consumarle!