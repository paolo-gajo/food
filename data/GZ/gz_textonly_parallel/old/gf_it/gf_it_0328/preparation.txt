Per preparare le polpette di pane, iniziate gli ingredienti per l'impasto: tritate finemente il ciuffo di prezzemolo [1] e tenetelo da parte. Poi prendete 500 grammi di pane raffermo (potete anche utilizzare pane fresco), dividetelo a metà [2], tagliatelo a fette e privatelo della crosta [3].
Quindi ottenete la mollica e riducetela grossolanamente in cubi [4]. Poi in una ciotola capiente versate il latte (intero o parzialmente scremato), aggiungete i cubotti di mollica [5] e lasciateli in ammollo per alcuni minuti, schiacciandoli con una forchetta [6].
Quando la mollica avrà assorbito tutto il latte [7], il composto sarà pronto. A questo punto aggiungete l'uovo [8] e il formaggio grattugiato [9].
Poi versate anche il prezzemolo tritato finemente in precedenza e l'aglio anch'esso tritato [10], aggiungete infine l'olio [11] e salate e pepate a piacere. Quindi iniziate a mescolare con le mani il composto [12].
Quando avrete amalgamato tutti gli ingredienti [13], potete iniziare a dare forma alle vostre polpette (14-15): con questo impasto ne otterrete 27 da circa 35 g l'una.
Quando avrete esaurito l'impasto, potete preparare la panatura: in una ciotolina versate il pangrattato, in un'altra sbattete l'uovo con un pizzico di sale [16]. Poi immergete ciascuna polpetta prima nell'uovo sbattuto [17], poi passatela nel pangrattato [18]. Proseguite così per tutte le polpette, facendo aderire bene la panatura tutto intorno.
In una pentola capiente scaldate abbondante olio di semi; se avete un termometro da cucina, verificate che la temperatura non superi i 160-180°. Altrimenti dopo 1-2 minuti, immergete un pizzico di pangrattato nell'olio e se sfrigola allora è pronto per friggere. Immergete poche polpette alla volta nell'olio bollente [19] per evitare di abbassare troppo la temperatura di quest'ultimo; quando saranno ben dorate, scolatele con una schiumarola [20] e adagiatele sun un vassoio foderato con carta assorbente [21]. Potete servire le vostre polpette di pane calde o tiepide!