Per preparare la pasta con baccalà iniziate mettendolo a bagno per dissalarlo. Quindi trasferite i pezzi, o il pezzo intero eventualmente, in una ciotola e coprite con abbondante acqua fredda [1]. Lasciate in ammollo per circa 2 giorni cambiando l'acqua a distanza di 4 ore finché l'ultima volta l'acqua non risulterà completamente limpida [2]. Quando finalmente sarà dissalato sciacquate il baccalà [3]
e spostatevi sul tagliere. Tamponate il pesce con della carta assorbente per eliminare l’eccesso d’acqua [4]. Eliminate con una pinzetta le eventuali spine presenti [5] e, con un coltello, eliminate la pelle e tagliate a cubetti [6]. 
Tritate al coltello una cipolla rossa di Tropea mondata [7] e tagliate a rondelle le olive verdi denocciolate [8]. Spostevi ai fornelli: in una padella versate l’olio evo e aggiungete la cipolla, fate soffriggere per qualche minuto a fuoco medio quindi unite i cubetti di baccalà [9].
Dopo qualche minuto aggiungete pochissimo sale, o omettetelo a piacere, e un pizzico di pepe, quindi unite le olive a rondelle e i capperi scolati; dopo qualche minuto sfumate con il vino bianco e lasciate evaporare [10]. Mentre il condimento ultima la sua cottura preparate la panure. In un’altra padella scaldate l’olio e aggiungete la mollica di pane sbriciolata [11], cuocete finchè non diventerà bruna [12]. 
Cuocete la pasta in acqua bollente e salata [13] e scolatela 2-3 minuti prima della fine della cottura. Quindi scolate gli spaghetti in padella con il condimento e ultimate la cottura a fiamma viva bagnando con l'acqua della pasta al bisogno [14]. La vostra pasta con baccalà è pronta, guarnite i piatti con un po' della panure e del prezzemolo tritato al momento e buon appetito [15]!