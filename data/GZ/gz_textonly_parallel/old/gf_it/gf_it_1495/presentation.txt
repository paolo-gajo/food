Nella top ten dei primi piatti estivi non possono mancare le insalate di riso e le paste fredde, intramontabili pietanze realizzate con ortaggi di stagione freschi e colorati: melanzane, zucchine, peperoni e fagiolini conferiranno un tocco variegato di sapori. Ma se avete voglia di una pietanza calda e appetitosa vi proponiamo la ricetta delle tagliatelle con melanzane, pesto e pomodorini. Un piatto cremoso e avvolgente realizzato con pesto senza aglio, una coccola estiva che delizierà i vostri palati al primo assaggio. Una manciata di pomodorini multicolore, dadini stuzzicanti di melanzane e qualche cucchiaiata di pesto insaporiscono con semplicità questa pasta, perfetta per una domenica a pranzo. Arricchite i vostri menu dell'estate con le nostre tagliatelle!