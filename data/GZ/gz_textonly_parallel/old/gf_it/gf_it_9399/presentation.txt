Lode al dolce! Questo vale per tutte le preparazioni di pasticceria... ma in particolare una è stata protagonista di un celebre madrigale: parliamo del parrozzo! Il tipico dolce abruzzese, tradizionale per le feste natalizie, ha ispirato alcuni sublimi versi dannunziani. Fu infatti il poeta Gabriele D’Annunzio ad assaggiare per primo la creazione di Luigi D’Amico nel lontano 1919, rimanendo letteralmente estasiato dall’oramai famoso zuccotto alle mandorle ricoperto di cioccolato. Per la versione dolce, D’Amico si era ispirato alla tradizione contadina abruzzese del pane rustico di grano duro dalle forme rotonde e dai colori intensi che i pastori abruzzesi preparavano con la farina di mais e poi cuocevano in forno. Le uova presero il posto della farina di granturco e il cioccolato quello della tipica crosticina abbrustolita di colore scuro: il poeta ne rimase molto colpito e non è difficile capire il perché: assaporate anche voi la nostra versione di questo soffice scrigno ricoperto di cioccolato fondente, una vera prelibatezza da preparare come dolce sotto Natale e… potrete immedesimarvi nei versi dannunziani!