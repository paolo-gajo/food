Per preparare il parrozzo iniziate versando le mandorle classiche ed armelline in un tegame con abbondante acqua [1]. Portate a ebollizione e lasciate sbollentare le mandorle per 4-5 minuti. Poi scolatele aiutandovi con una schiumarola [2] e riponetele in una ciotolina. Sgusciatele una ad una [3], scartando anche la pellicina che le riveste (potete anche acquistare mandorle già sgusciate e pelate in alternativa).
Fatele asciugare su un vassoio foderato con carta assorbente [4]. Quando saranno ben asciutte, versatele in un mixer assieme a 30g di zucchero [5] e tritate finemente, per ottenere una farina di mandorle [6]. Cominciate a fondere il burro in un pentolino, poi una volta fuso lasciatelo intiepidire.
Quindi in una ciotola separate i tuorli dagli albumi. Montate gli albumi [7] con le fruste elettriche fino a quando non saranno montati a neve fermissima [8]. Procedete con i tuorli: lavorateli con le fruste elettriche aggiungendo poco a poco lo zucchero [9].
Continuate a lavorarli fino a che non otterrete un composto spumoso e chiaro [10] a cui aggiungerete le mandorle ridotte in farina [11]; continuate a lavorare per amalgamarle al composto. Setacciate insieme la farina e la fecola in un recipiente a parte [12].
Unite le farine al composto ottenuto, continuando a lavorare con le fruste eletttriche [13]; incorporate anche il burro fuso ormai tiepido [14]. Quando il composto risulterà omogeneo, fermate le fruste e aggiungete gli albumi montati a neve, molto delicatamente [15].
Fate attenzione ad incorporarli muovendo la spatola dal basso verso l’alto con molta delicatezza per evitare che smontino [16]. A questo punto l’impasto del parrozzo è pronto: imburrate [17] e infarinate uno zuccotto dal diametro di 16,5 cm in cui verserete il composto [18].
Dopo averlo livellato aiutandovi con una spatola infornate in forno statico preriscaldato a 180°C per 65 minuti (sconsigliamo l'utilizzo del forno ventilato) [19]. Se doveste accorgervi che la superficie tende a diventare troppo dorata coprite lo zuccotto con un foglio di alluminio. Prima di estrarre dal forno effettuate la prova stecchino per verificarne la cottura. Una volta cotto [20], estraete dal forno lasciate intiepidire quindi e sformate capovolgendo lo zuccotto su una gratella [21] e lasciate raffreddare il parrozzo completamente.
Mentre il parrozzo raggiunge temperatura ambiente dedicatevi alla ricopertura: in una bastardella versate il cioccolato tritato finemente poggiatela su un pentolino con acqua calda che bolle dolcemente (possibilmente senza che l'acqua arrivi al fondo della bastardella) e fatelo sciogliere a bagnomaria, continuando a mescolare (22-23). Ponete un vassoio sotto la gratella su cui avete fatto raffreddare il parrozzo: quando il cioccolato sarà completamente fuso, versatelo sul parrozzo [24]. Se volete mantenere un copertura di cioccolato lucida più a lungo potete utilizzare la tecnica del temperaggio del cioccolato.
Aiutandovi con una spatola fate aderire il cioccolato su tutta la superficie del dolce [25] e lasciate colare il cioccolato in eccesso [26]. Per ottenere una ricopertura liscia date dei piccoli e leggeri colpetti della gratella sul piano di lavoro in modo tale da far cadere il cioccolato in eccesso. Quando il cioccolato si sarà raffreddato e indurito, potrete servire il vostro parrozzo [27]!