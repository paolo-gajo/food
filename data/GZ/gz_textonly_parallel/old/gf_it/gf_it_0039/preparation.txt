Per preparare la farinata, ponete in una terrina la farina di ceci [1] e create la classica forma a fontana; quindi versate al centro, un po’ alla volta, l'acqua a temperatura ambiente [2]. Mescolate il tutto per bene facendo attenzione a non formare grumi, fino ad ottenere un composto liquido e omogeneo [3].
Coprite con della pellicola [4] e lasciate riposare il composto fuori dal frigo dalle 4-5 ore fino alle 10 ore, mescolandolo di tanto in tanto. Trascorso il tempo necessario, noterete della schiuma in superficie: rimuovetela con una schiumarola [5] e mescolate [6].
Aggiungete al composto 50 g di olio [7] e il sale [8] e amalgamate nuovamente [9];
Ungete 3 teglie di 32 cm di diametro con la restante quantità di olio (la tradizione prevederebbe teglie di rame o alluminio, ma potete utilizzare anche una semplice teglia antiaderente), e con un mestolo distribuitevi il composto di ceci [10]. Uniformate lo spessore con l’aiuto di una forchetta [11] per garantire una cottura uniforme, quindi infornate in forno statico preriscaldato a 250° e fate cuocere nella parte bassa del forno, a contatto con il fondo, per i primi 10 minuti-se utilizzate il forno ventilato tenetela solo 7-8 minuti alla temperatura di 220° e poi proseguite normalmente. Trascorso questo tempo spostate la teglia nella parte alta del forno e lasciate cuocere per ancora 10-15 minuti a seconda del vostro forno, finché la farinata non risulti di un bel color nocciola dorato. Sfornate la farinata [12] e gustatela ben calda, spolverandola con pepe a piacere.