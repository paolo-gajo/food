Belle da vedere, buone da mangiare: sono le crocchette di pane cacio e pepe con coulis di pomodori. Uno stuzzichino ideale per l'aperitivo da realizzare magari con del pane in avanzo! In questa ricetta anti-spreco infatti impiegherete sia la mollica per realizzare le crocchette, unita ad una generosa quantità di Pecorino e pepe, sia la crosta che servirà per una croccante panatura aromatizzata al rosmarino. Tuffare una ad una queste crocchette di pane cacio e pepe nella coulis di pomodori ramati renderà ogni bocconcino un'esplosione di gusto!