Per preparare la ciambella con la farina di castagne, iniziate ponendo le uova a temperatura ambiente nella tazza di una planetaria dotata di fruste [1], poi unite lo zucchero [2], un pizzico di sale, azionate la planetaria e lavorate bene il composto. Prendete quindi la bacca di vaniglia, apritela per prelevare i semi [3]
e aggiungeteli al composto [4]. Versate quindi l'olio a filo [5] e il latte a temperatura ambiente [6].
In una ciotola setacciate la farina di castagne e la farina 00 [7], aggiungete il lievito [8] poi unite a poco a poco le polveri al composto, aiutandovi con un cucchiaio [9].
Lavorate fino ad ottenere un composto omogeneo e fluido [10], imburrate e infarinate uno stampo da ciambella piuttosto profondo del diametro di 24 cm e versate il composto [11]. Distribuitelo in maniera omogenea [12] con l'aiuto di una spatola ed evitate di sbattere lo stampo per livellare l'impasto per non fermare il processo di lievitazione. Mettete a cuocere la ciambella in forno statico preriscaldato a 170° per circa 50 minuti (o se utilizzate il forno ventilato a 150°C per 40 minuti). Una volta trascorso il tempo di cottura, fate la prova dello stecchino per verificare che sia ben cotta e tenetela 5 minuti in forno spento prima di sfornarla.
Una volta sfornata [13], sformatela capovolgendola e ponetela su una gratella [14] per farla raffreddare completamente, dopodiché la vostra ciambella con farina di castagne è pronta per essere gustata! [15]