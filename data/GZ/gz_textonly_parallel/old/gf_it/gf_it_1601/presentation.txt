La crema frangipane è una crema molto simile alla crema pasticcera, che viene preparata però utilizzando la farina di mandorle. Si tratta di una crema davvero ricca, profumata e morbida e viene utilizzata principalmente per la preparazione di torte, crostate e dolcetti ripieni. Non si conosce l'origine della crema frangipane, ma si pensa che, come tantissimi altri dolci di origini italiane, sia stata portata da Caterina De' Medici a Parigi, dopo il suo matrimonio con il futuro re di Francia. La ricetta le sarebbe stata infatti donata dal conte Cesare Frangipani, proprio in occasione del suo matrimonio.In Francia la crema frangipane viene utilizzata nella preparazione di molti dolci, tra cui il celebre dessert natalizio (dell'Epifania) "La gallette des Rois", una torta di sfoglia ripiena appunto di morbida crema frangipane.