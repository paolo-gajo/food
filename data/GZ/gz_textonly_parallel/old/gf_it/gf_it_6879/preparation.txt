Per realizzare il rotolo alle fragole occorre iniziare dalla preparazione del cremoso al cioccolato bianco, che dovrà riposare in frigorifero per almeno 2 ore o possibilmente per una notte intera, in modo che raggiunga la consistenza ideale. Per prima cosa tritate il cioccolato bianco con un coltello [1] e tenetelo da parte, poi mettete la gelatina in una ciotola, ricopritela di acqua fredda [2] e lasciatela in ammollo per circa 10 minuti. Nel frattempo versate in un pentolino il latte e la panna [3] e scaldatelo dolcemente, senza che arrivi al bollore.
Mettete i tuorli in una ciotola, aggiungete lo zucchero di canna [4] e sbattete con una frusta per amalgamarli. Quando il composto di latte e panna sarà caldo, versatene una piccola quantità nella ciotola con i tuorli [5] e mescolate bene con la frusta. A questo punto unite il composto di tuorli così stemperato al latte rimasto nel pentolino [6] e rimettetelo sul fuoco.
Scaldate il composto a fuoco dolce controllando la temperatura con un termometro [7] e mescolando regolarmente [8]: quando la temperatura del liquido sarà arrivata a 83°, togliete il pentolino dal fuoco e aggiungete la gelatina precedentemente ammollata, avendo cura di strizzarla bene [9]; mescolate per amalgamarla.
Ora aggiungete il composto con la gelatina al cioccolato bianco tritato [10] e mescolate accuratamente con una spatola [11] fino a che il cioccolato non sarà completamente sciolto. Coprite la crema con pellicola a contatto [12] e lasciatela in frigorifero a riposare per almeno 2 ore, meglio se tutta la notte.
Per preparare la pasta biscotto, per prima cosa preriscaldate il forno in modalità statica a 180°, poi separate i tuorli dagli albumi. Mettete i tuorli in una ciotola e sbatteteli con una frusta elettrica (oppure in una planetaria), aggiungendo gradualmente metà dello zucchero previsto per questa preparazione [1]. Dopo aver incorporato lo zucchero, aggiungete il miele [2] e continuate a sbattere fino ad ottenere un composto bianco e spumoso [3], che metterete momentaneamente da parte.
Aggiungete lo zucchero rimanente agli albumi, sempre poco per volta [4], e montateli con le fruste elettriche [5] fino a che non saranno raddoppiati di volume e avranno raggiunto una consistenza soda [6].
A questo punto unite gli albumi montati al composto di tuorli [7], mescolando delicatamente con una spatola dal basso verso l’alto fino a che non saranno ben incorporati [8]. Aggiungete la farina 00 [9]
e la farina di mandorle [10] e mescolate ancora con la spatola per incorporarle al composto, facendo sempre movimenti delicati dal basso verso l’alto [11]. Ora foderate una leccarda di 30x38 cm con carta forno, versate al centro l’impasto così ottenuto [12]
e stendetelo accuratamente con una spatola in modo che abbia uno spessore uniforme e ricopra l’intera superficie [13]. Cuocete la pasta biscotto nel forno statico preriscaldato a 180° per 10-12 minuti posizionandola sul ripiano basso del forno, fino a che non risulterà leggermente dorata. Per un risultato ottimale dovrete regolarvi rispetto alla potenza del vostro forno, evitate in ogni caso di prolungare eccessivamente la cottura. Una volta sfornata la pasta biscotto, adagiate un altro foglio di carta forno sopra la pasta biscotto; capovolgetela facendo attenzione su un piano d’appoggio. Lasciatela intiepidire prima di rimuovere molto delicatamente la carta forno in superficie [14], facendo molta attenzione a non danneggiare la pasta biscotto; poi lasciatela raffreddare completamente [15].
Ora potete occuparvi delle fragole: lavatele e tagliatele a rondelle di medio spessore [1], poi versatele in un pentolino insieme al succo di limone [2] e allo zucchero [3].
Scaldate le fragole a fuoco dolce per un paio di minuti, giusto il tempo di far sciogliere lo zucchero [4], poi trasferitele in un colino per raccogliere il succo che si sarà formato nella padella [5]. Tenete da parte sia le fragole che il succo [6].
Quando tutte le preparazioni sono pronte, potete occuparvi di assemblare il vostro rotolo alle fragole. Riprendete il cremoso al cioccolato bianco dal frigorifero e lavoratelo con una spatola per ammorbidirlo [1]. Ricoprite l’intera superficie della pasta biscotto con la crema spalmandola con una spatola [2], poi aggiungete le fragole e distribuitele uniformemente [3].
Sollevate leggermente la carta forno dal lato più corto e iniziate ad arrotolare man a mano, molto delicatamente senza pressare, la pasta biscotto su se stessa [4]. Continuate ad arrotolarla fino a raggiungere l’altra estremità [5], poi sigillate bene la carta forno [6] e mettete il rotolo a rassodare in frigorifero per almeno 3 ore.
Trascorso il tempo di riposo, riprendete il rotolo dal frigorifero e rimuovete la carta forno [7]. Ora spennellate la parte esterna del rotolo con il succo di fragole che avevate tenuto da parte [8], poi spolverizzatelo con lo zucchero a velo. Se desiderate realizzare una decorazione più originale, ritagliate delle strisce di carta forno e posizionatele diagonalmente sulla superficie del rotolo [9],
poi spolverizzate con lo zucchero a velo [10] e rimuovete delicatamente le strisce che avranno creato così un disegno geometrico [11]. Il vostro meraviglioso rotolo alle fragole è pronto per essere servito [12]!