E’ arrivato l’autunno e con esso i colori di cui si tingono i paesaggi passano dal verde brillante all’aranciato, dal rosso all’ambrato. Anche l’orto è un tripudio di colori intensi come quello arancione della zucca. Questo delizioso ortaggio autunnale, protagonista in particolare nel periodo di Halloween, è conosciuto specialmente per la sua versatilità in cucina: dalle preparazioni dolci come la torta alla zucca, a quelle salate come la zucca al forno. Una delle tante declinazioni possibili ai tradizionali gnocchi di patate sono gli gnocchi di zucca! Queste piccole delizie sono un ottimo primo piatto autunnale dal sapore delicato. L’impasto è a base di pochi semplici ingredienti come farina e zucca. Se volete cambiare il classico abbinamento con burro e salvia, potete provare gli gnocchi di zucca con salsa di taleggio. Cosa aspettate allora? Approfittate della stagione per portare in tavola il gusto inconfondibile di questo ortaggio con morbide e delicate perle di bontà!