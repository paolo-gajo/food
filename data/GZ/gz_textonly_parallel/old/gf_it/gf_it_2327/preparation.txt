Spuntate [1], lavate ed asciugate le melanzane, quindi sbucciatele [2] e tagliatele a fette spesse circa ½ cm [3].
Cospargetele con del sale grosso [4] e mettetele a perdere l’acqua di vegetazione in un colapasta sul quale sistemerete un piatto con sopra un peso. Lasciatele in questo modo per almeno un’ora e mezza. Nel frattempo, versate in un tegame 500 gr di zucchero [5] e 250 ml di acqua [6]; portate ad ebollizione mescolando, finchè lo zucchero sarà completamente sciolto.
Fate cuocere qualche minuto lo sciroppo [7], stando attenti a non farlo caramellare e poi aggiungete il cioccolato tritato [8] e mescolate finchè sarà sciolto anch’esso [9].
Ponete in una ciotola il cacao amaro setacciato [10] , aggiungete 300 ml circa di acqua fredda, mescolate e aggiungete la farina setacciata [11]; mischiate fino ad ottenere una crema densa e priva di grumi. Aggiungete il composto di cacao e farina allo sciroppo [12], lasciate cuocere fino a quando il tutto sarà denso, poi spegnete il fuoco.
Trascorso il tempo necessario, sciacquate le melanzane [13], asciugatele [14] e friggetele in abbondante olio [15], fino a dorarle, poi adagiatele su carta da cucina perché venga assorbito l’olio in eccesso.
Prendete una pirofila e versate sul fondo un po’ di crema di cioccolato [16]; cominciate a disporre le fette di melanzane una vicina all’altra fino a formare un primo strato [17] che ricoprirete di crema [18].
Spolverizzate con un po’ di pinoli, mandorle e cedro candito [19], poi create un altro strato [20] fino ad esaurimento degli ingredienti; terminate con uno strato di crema [21] che spolverizzerete con la frutta secca e candita. Infornate per 15 minuti a 100 gradi, quindi servite.