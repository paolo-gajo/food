Per preparare le linguine zucchine gamberetti e zafferano iniziate proprio dalla preparazione del condimento. Tritate lo scalogno finemente [1] e tenetelo da parte; quindi lavate le zucchine, spuntatele e affettatele a rondelle spesse circa 3-4 mm [2]. Dedicatevi alla pulizia dei gamberi, per prima cosa sciacquateli bene sotto l'acqua corrente, quindi privateli della testa e sgusciateli, staccando prima la coda [3], poi le zampette e in fine il resto del carapace.
Fatto ciò, incidete il dorso del gambero ed eliminate l'intestino (il filetto di colore nero) tirandolo molto delicatamente [4]. Mettete a scaldare in un tegame capiente abbondante acqua, quando bollirà, salatela: servirà per la cottura della pasta. Dopodiché prendete un tegame e versatevi lo scalogno insieme ad un paio di cucchiai di olio extravergine di oliva e lasciatelo soffriggere a fiamma medio-bassa [5]. Quando lo scalogno sarà appassito aggiungete anche le zucchine appena tagliate [6].
Salate, pepate e cuocete per pochi minuti, senza farle sfaldare [7]. Quindi aggiungete i gamberi sgusciati [8], cuocete per pochi istanti e sfumate con il vino bianco [9].
Nel frattempo sciogliete lo zafferano in un mestolo di acqua calda preparata per la cottura della pasta [10] e aggiungetelo al condimento solo quando il vino sarà totalmente evaporato [11]. Lasciate cuocere ancora per un paio di minuti e aggiungete la panna fresca liquida solo qualche istante prima di spegnere il fuoco [12].
Nel frattempo cuocete le bavette nel tegame con acqua bollente [13], poi scolatela al dente e saltatele con il condimento appena preparato [14]. Impiattate e servite le vostre linguine zucchine gamberetti e zafferano ancora ben calde [15]!