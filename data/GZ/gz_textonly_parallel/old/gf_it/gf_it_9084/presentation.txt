Pere e cioccolato rappresentano un peccato di gola sublime, un sodalizio goloso consolidato in tanti stuzzicanti dolci ai quale anche noi non abbiamo saputo resistere: dalla classica torta pere e cioccolato, all’esotica pie di amaretti pere e cioccolato senza dimenticare la raffinata crostata al cioccolato con pere e noci pecan. Ma noi non ci siamo fermati qui e abbiamo voluto sperimentare una nuova ricetta dove pere e cioccolato regnano indiscussi: il plumcake pere e cioccolato. A prima vista si potrebbe confondere con un semplice plumcake al cioccolato: in realtà nasconde un morbido cuore di frutta, che viene svelato al taglio della prima fetta. L’impasto soffice con il gusto avvolgente e intenso del cioccolato contrasta piacevolmente con la polpa zuccherina della pera, inserita intera nel dolce. Il plumcake pere e cioccolato è una vera seduzione del palato, un dessert perfetto per le vostre occasioni speciali.... non vi resta che lasciarvi tentare!