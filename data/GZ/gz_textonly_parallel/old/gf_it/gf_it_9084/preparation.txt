Per preparare il plumcake pere e cioccolato iniziate a tritare grossolanamente il cioccolato fondente con un coltello [1], poi trasferitelo in una bastardella posta all’interno di un tegame con l’acqua, per la cottura a bagnomaria (l'acqua dovrà arrivare a sfiorare il fondo del pentolino in cui avete inserito il cioccolato) [2]. Sciogliete il cioccolato a fuoco moderato finché non risulterà una salsa densa [3], poi lasciate intiepidire. Intanto proseguite con la preparazione.
In una ciotola setacciate la farina tipo 00 [4], il cacao amaro [5] e il lievito chimico per dolci [6], aiutandovi con il dorso di un cucchiaino.
Mescolate le polveri per amalgamarle [7]. In un’altra ciotola a parte ponete i pezzetti di burro ammorbidito [8], lo zucchero semolato [9],
il miele [10] e i semi estratti dalla bacca di vaniglia [11]. Montate il composto con le fruste elettriche fino a quando non risulterà chiaro e spumoso [12]
poi incorporate anche le uova, continuando a montare con le fruste [13]. Per ultimo versate il cioccolato precedentemente fuso [14]. Ora unite al composto anche le polveri setacciate poco alla volta con un cucchiaio [15], senza smettere di montare con le fruste elettriche.
Per finire versate a filo il latte a temperatura ambiente [16] e continuate a mescolare fin a quando non otterrete un composto omogeneo [17]. Sbucciate le pere avendo cura di mantenere il picciolo, poi pareggiate con un coltello la parte inferiore [18].
Imburrate e infarinate uno stampo da plumcake di 27x11 cm con un bordo alto 8 cm, di 1,5 lt di capacità (in alternativa potete imburrarlo e poi foderare il fondo e i bordo con la carta da forno). Si consiglia uno stampo apribile che permetterà di sformare il dolce più facilmente. Distribuite uno strato di impasto all’interno dello stampo [19], poi adagiate le pere sbucciate in modo che stiano in posizione verticale, con il picciolo rivolto verso l’alto [20] trasferite il resto del composto in una sac-à-poche e terminate di riempire lo stampo [21] distribuendo l’impasto tutto intorno alle pere,
fino a ricoprire completamente, lasciando fuori solo i piccioli [22]. Cuocete la torta in forno statico preriscaldato a 170° per 75 minuti, se durante la cottura il plumcake dovesse scurirsi eccessivamente copritelo con della carta di alluminio e proseguite la cottura in questo modo. A cottura ultimata sfornate il plumcake pere e cioccolato e lasciatelo raffreddare, poi sformatelo [23] e spolverizzate la superficie con lo zucchero a velo [24]. Il plumcake pere e cioccolato cake è pronto per essere gustato!