Per preparare il thepla cominciamo dall'impasto di base. In una ciotola versate la farina 00, quella integrale e la farina di ceci. Aggiungete il sale, il peperoncino, la curcuma, il fieno greco e infine il cumino. Mescolate e versate a filo l'acqua, poi lo yogurt, l'olio extravergine di oliva e continuate ad amalgamare. Aggiungete all’impasto gli spinaci lessati, strizzati e sminuzzati; continuate a lavorare per 4-5 minuti, finché non avrete ottenuto una palla compatta. Ora prelevate 80 grammi, appoggiate sul piano di lavoro leggermente infarinato e tirate con il matterello fino a ottenere un disco dal diametro di 10 cm circa e fate così anche per gli altri. Ora scaldate una padella antiaderente e cuocete la prima thepla, spennellando la parte superiore con olio di oliva prima di rigirare e cuocere anche dall'altro. Ecco pronte le vostre thepla, non vi resta che accompagnare con delle ciotoline di chutney di mango e di hummus oppure della salsina allo yogurt che vi spieghiamo nel consiglio. 