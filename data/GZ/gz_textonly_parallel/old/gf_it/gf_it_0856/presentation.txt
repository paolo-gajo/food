La crema al burro (buttercream) è una delle creme di base della pasticceria anglosassone. Non è da consumare al cucchiaio come una classica crema pasticcera, ma viene impiegata come topping per i cupcake, per farcire o rivestire le torte, come nel caso della nostra drip cake. Esistono diversi modi per prepararla, noi ve ne proponiamo due che hanno il medesimo utilizzo: una versione con i tuorli e una con gli albumi, meringata. La crema al burro viene utilizzata anche per rivestire una base prima della copertura di pasta di zucchero perchè è perfetta per farla aderire completamente. Al naturale, nella versione al cioccolato oppure colorata, la prodigiosa buttercream è perfetta anche per le decorazioni che richiedono dettagli ben definiti. Basterà un po’ di pratica e il beccuccio adatto per riuscire a realizzare fiori, lettere e fantasiosi ghirigori che renderanno scenografiche le vostre preparazioni dolci!