Per realizzare la torta angelica iniziate col preparare il lievitino: mettete in una ciotola l’acqua tiepida, scioglieteci dentro un cucchiaino di malto o zucchero (facoltativo) e aggiungete il lievito di birra sbriciolato [1]. Mescolate per sciogliere bene gli ingredienti e poi uniteli alla farina [2] e impastate fino ad ottenere un composto liscio che ridurrete in una palla [3]. Mettete l’impasto in una ciotola, coprite con della pellicola e poi lasciate lievitare per mezz’ora in un luogo tiepido e privo di correnti d’aria ( dovrà raddoppiare il suo volume).
Nel frattempo preparate l’impasto: tagliate il burro a cubetti e lasciatelo ammorbidire a temperatura ambiente, versate nel latte lo zucchero [4] e poi i tuorli, sbattendolo con una frusta per romperli [5], il sale e unite il tutto alla farina quindi impastate. Aggiungete il burro [6] e lavorate l’impasto almeno 10 minuti fino a che risulterà ben elastico e si staccherà dalle pareti della ciotola.
Quando il lievitino sarà pronto, unitelo all’impasto ottenuto [7] e quindi amalgamateli assieme in modo omogeneo [8]; date al composto la forma di palla e adagiatelo in una ciotola imburrata, quindi lasciatelo lievitare per almeno due ore fino a che il suo volume sarà duplicato [9].
Trascorso il tempo necessario, versate l’impasto su di una spianatoia infarinata e, senza lavorarlo, stendetelo con un mattarello fino a formare un rettangolo dello spessore di 2-3 mm; spennellate la sfoglia ottenuta con il burro fuso [10], cospargetela con le gocce di cioccolato fondente [11] (la versione originale prevede 75 gr di uva sultanina mista a 75 gr di scorza di arancia candita) quindi arrotolatela su lato più lungo lasciando la chiusura sul fondo [12].
Tagliate il rotolo a metà con un coltello dalla lama sottile e infarinata [13] quindi separate le due parti e intrecciatele avendo cura di tenere la parte tagliata verso l’alto in modo che si intravedano le sezioni e il suo ripieno [14]. Formate con la treccia una ciambella [16] che porrete in una teglia foderata con carta forno,
spennellatela con il burro fuso [16] e lasciatela lievitare 30-40 minuti in un luogo tiepido in modo che raddoppi il suo volume. Cuocete in forno statico a 180° per circa 40 minuti e a metà cottura controllate che la ciambella non sia troppo scura in superficie, altrimenti copritela con della stagnola e continuate la cottura. Nel frattempo preparate la glassa, sbattendo con una forchetta un albume con 150 gr di zucchero a velo [17]. Non appena avrete ottenuto una glassa densa, versatela sulla torta angelica appena sfornata [18].