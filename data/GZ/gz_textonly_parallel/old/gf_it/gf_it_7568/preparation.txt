Per preparare il tris di bruschette, iniziate dal pane: ponete il filone di pane su un tagliere e tagliatelo a fette spesse circa 2-3 cm [1]. Dopodichè formate uno strato di carta forno su una leccarda, disponeteci le fette di pane e oliatele, aiutandovi con un pennello per uniformare l'olio [2]. A questo punto infornate in forno statico preriscaldato a 220° per 5 minuti e poi impostate sul grill e fate cuocere altri 2 minuti (se usate un forno ventilato, cuocete a 200° per 5 minuti e poi impostate su grill per altri 2 minuti). Quando le fette di pane saranno ben dorate e leggermente abbrustolite, saranno pronte per essere condite [3].
Per preparare le bruschette con melanzane burrata e datterini, iniziate lavando la melanzana e mondandola. Quindi tagliatela a fette spesse 1 cm [1] e poi trasferite le fette su una leccarda rivestita con carta forno, salatele [2] e versate un filo d'olio extravergine di oliva su ognuna [3]. A questo punto infornate in forno statico preriscaldato a 200° per 10 minuti e poi impostate il grill e fate cuocere per altri 2 minuti. Se usate il forno ventilato, cuocete a 180° per 5 minuti e poi impostate il grill proseguendo la cottura per 2 minuti.
Quando le fette di melanzana si saranno ammorbidite e risulteranno ben dorate [4], trasferitele in una ciotola e conditele con delle foglie di menta [5]. Coprite la ciotola con la pellicola trasparente e lasciate riposare per circa 5 minuti a temperatura ambiente, in modo che si ammorbidiscano ulteriormente con il loro stesso vapore [6].
Ora caramellate i pomodori datterini. Lavate con cura i datterini e tagliateli a metà. Dopodichè prendete una padella antiaderente, versateci un filo d'olio e i pomodorini tagliati [7]. Aggiungete lo zucchero di canna [8] e il timo [9] e fate cuocere per 5 minuti a fuoco medio, fino a quando i datterini non saranno leggermente appassiti e avranno perso un po' del loro liquido.
Non vi resta ora che condire le fette di pane abbrustolito. Sistemate le fette di pane su un tagliere e formate uno strato di melanzane [10], poi sistemate un pezzo di burrata [11] e unite i datterini [12]. Le vostre bruschette con melanzane burrata e datterini sono pronte per essere gustate!
Per preparare le bruschette con cipolla e salsiccia, iniziate sgranando la salsiccia: incidete il budello di salsiccia con la punta di un coltello affilato ed eliminate la pelle [1]. Dopo aver formato delle polpettine di salsiccia [2], prendete la cipolla bianca e affettatela [3].
Scaldate un filo d'olio in una padella antiaderente e poi aggiungete la cipolla affettata [4]. Quando la cipolla inizierà a rosolare, aggiungete mezzo bicchiere d'acqua [5] e infine l'aceto balsamico [6], fate cuocere per 5 minuti a fuoco lento.
Una volta che la cipolla si sarà ammorbidita e colorata, unite le polpettine di salsiccia [7], coprite la padella con un coperchio [8] e lasciate cuocere per altri 5 minuti. Quindi trasferite le polpettine di salsiccia e la cipolla sulle fette di pane abbrustolite, innaffiando con il sugo all'aceto balsamico formatosi durante la cottura [9]. Le vostre bruschette con cipolla e salsiccia sono pronte per essere servite e gustate ancora calde!
Per preparare le bruschette con gamberi e pesto di zucchine, iniziate pulendo i gamberi: eliminate le teste [1] e sgusciateli [2]. Quindi versate un filo d'olio in una padella antiaderente, aggiungete i gamberi sgusciati [3] e fate cuocere per 5 minuti. In questa ricetta sono stati utilizzati dei gamberi decongelati, potete usare anche dei gamberi freschi, facendoli cuocere fino a quando non raggiungeranno un colore rosato. Per scoprire come pulire al meglio i gamberi freschi, consultate la Scuola di cucina: come pulire i gamberi. Se utilizzate gamberi già sgusciati, ve ne serviranno circa 100 g.
Salate a piacere [4] e poi aggiungete la paprika [5], quindi mescolate e fate sbollentare ancora per qualche secondo, fino a quando i gamberi non si saranno colorati [6].
Ora preparate il pesto di zucchine: lavate con cura la zucchina e mondatela, dopodichè tagliatela a rondelle piuttosto spesse e ponetela in un mixer. Unite le mandorle pelate [7], alcune foglie di basilico [8] e versate un filo d'olio [9].
Azionate il mixer fino ad ottenere una composto denso e cremoso [10], che andrete a spalmare sulle fette di pane abbrustolito [11]. Aggiungete i gamberi [12] e le vostre bruschette con gamberi e pesto di zucchine saranno pronte per essere messe in tavola!