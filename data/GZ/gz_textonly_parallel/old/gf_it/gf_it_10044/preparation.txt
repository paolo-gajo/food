Per preparare i vostri gnocchi alla parigina partite dall’impasto. Bisognerà realizzare una pasta choux, quindi mettete in un pentolino il latte [1] e il burro [2] e scaldateli a fiamma media. Quando inizierà a sobbollire unite la farina [3].
Mescolate con un cucchiaio finchè il composto non sarà omogeneo e si staccherà bene dai bordi [4]. Spegnete la fiamma e aggiungete il Parmigiano [5], continuando a mescolare fino a completo assorbimento [6]. 
Ora trasferite l’impasto nella planetaria con gancio a foglia [7] e azionatela a velocità media. Aggiungete un uovo alla volta [8], avendo cura di aspettare che il precedente sia stato assorbito completamente prima di continuare. Quando le uova si saranno amalgamate aggiungete la noce moscata [9].
Salate [10] e date un ultima mescolata [11]. Con l’aiuto di una marisa mettete l’impasto in un sac-à-poche con bocchetta liscia di 16 mm [12]. Lasciate raffreddare l’impasto in frigorifero.
Nel frattempo preparate la salsa. Fate sciogliere il burro in un pentolino [13] e aggiungete la farina [14]. Mescolate con una frusta tenendo il fuoco basso per qualche minuto. Aggiungete il latte a filo [15] continuando a mescolare con le fruste per evitare la formazione di grumi. Quando avrete versato tutto il latte alzate la fiamma e continuate a mescolare a fuoco medio finché non si addensa (come se fosse una besciamella). 
Quando il composto si sarà addensato spegnete la fiamma [16] e aggiungete i formaggi grattugiati [17], il sale e il pepe [18]. Mescolate bene per far sciogliere i formaggi. 
A questo punto l’impasto si sarà raffreddato. Mettete una pentola di acqua a bollire e salatela. Posizionatevi con il sac-à-poche sopra la pentola e spremete con una mano; quando l’impasto sarà uscito di circa 3 cm tagliatelo con un coltellino lasciandolo cadere nell’acqua [19]. In questo modo formerete i vostri gnocchetti. Cuocete per 2-3 minuti e poi scolateli [20] su una placchetta con l’aiuto di una schiumarola [21]. Otterrete circa 600 g di gnocchi cotti.
Prendete dei tegamini o delle piccole pirofile (se tondi di 17 cm diametro, se rettangolari 20x14 cm) e spalmate sul fondo 2 cucchiai di salsa [22]. Adagiate sopra gli gnocchi [23] e coprite con altri 2cucchiai di salsa [24].
Spolverate con il Parmigiano grattugiato [25]. Aggiungete sopra dei fiocchetti di burro [26] e mettete a gratinare in forno preriscaldato, per 10 minuti nel ripiano alto in modalità grill a 240 gradi. Appena sfornati, gli gnocchi alla parigina saranno pronti per essere serviti [27].