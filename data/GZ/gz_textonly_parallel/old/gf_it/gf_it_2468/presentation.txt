La colazione è un momento solenne della giornata, uno dei buoni motivi per alzarsi al mattino. Spesso viene fatta frettolosamente, ma quando arriva il weekend ci si può dedicare a prepararla come si deve! Allora abbiamo pensato di preparare per voi queste treccine di sfoglia... avvantaggiandovi nel preparare la crema la sera prima riuscirete a sfornarle prima che gli altri componenti della famiglia arrivino in cucina! Con il loro profumino che si diffonderà in tutte le stanze, il risveglio sarà dolce e la colazione sarà un tenero modo per riunire tutti. Le treccine di sfoglia e crema sono fragranti e golosissime, potete impreziosirle con gocce di cioccolato, crema spalmabile, altre confetture o granella di frutta secca: soddisferete i gusti di tutti personalizzandole una per una! 