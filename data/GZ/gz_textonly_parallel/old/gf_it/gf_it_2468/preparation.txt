Per preparare le treccine di sfoglia come prima cosa iniziate a realizzare la crema per la farcitura. Versate il latte in un pentolino, aggiungete il baccello di vaniglia inciso e scaldate il tutto fino a che non avrà quasi raggiunto il bollore. Nel frattempo in un altro pentolino abbastanza capiente rompete le uova e aggiungete lo zucchero [3]. 
Sbattete il tutto rapidamente con una frusta [4], poi unite l'amido di mais [5] e mescolate per farla assorbire [6].
Quando il latte avrà quasi raggiunto il bollore, spostatelo dal fuoco ed eliminate il baccello di vaniglia [7]. Versatelo poi lentamente nell'altro pentolino [8], mescolando sempre con la frusta [9]. 
Rimettete il pentolino sul fuoco [10] e continuate a mescolare per circa 3 minuti fino a che la crema non si sarà addensata [11]. Trasferitela poi all'interno di una pirofila e coprite a contatto con pellicola per alimenti [12]. Lasciate raffreddare prima a temperatura ambiente e poi in frigorifero, quindi ponete all'interno di un sac-à-poche. 
Quando la crema sarà completamente fredda, distendete il rotolo di pasta sfoglia e dividetelo in 4 rettangoli (13-14). Prendete poi uno dei rettangoli e dividetelo ulteriormente in 3, nel senso della larghezza; non dovrete incidere completamente la sfoglia ma solo creare una sorta di guida per il passo successivo [15].
Intagliate in diagonale 6 striscioline di 1,5 cm sui due rettangoli esterni (16-17). Mettete un cucchiaino di confettura sul rettangolo centrale [18] 
e spargetela solo su questo [19]. Ponete sopra alla confettura due strisce di crema [20] e iniziate a richiudere la vostra treccia. Dovrete portare le striscioline di destra verso sinistra [21] 
e viceversa [22] fino a ricoprire interamente la farcitura [23]. Trasferite man mano le treccine su una leccarda foderata con carta forno [24]. 
Una volta che avrete terminato di realizzarle, spennellate con il latte [25] e cuocete in forno statico preriscaldato a 180° per 15 minuti. Una volta ben dorate, sfornate le vostre treccine di sfoglia [26] e servite [27]! 