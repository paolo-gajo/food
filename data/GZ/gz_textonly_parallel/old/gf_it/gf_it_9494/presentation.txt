Il kranz è una brioche fragrante e profumata ideale per la prima colazione, magari insieme a croissant appena sfornati. E' un dolce di origine austriaca, realizzato con diversi strati alternati di pasta per brioches e pasta sfoglia. Tra questi strati noi abbiamo proposto una farcitura di confettura di albicocche, uvetta e scorze di arancia candita ma se preferite potete farcire i kranz anche con gocce di cioccolato o pezzetti di cioccolato fondente e mandorle, oltre a variare la confettura scegliendo il gusto che più preferite. Il procedimento per prepararli è piuttosto laborioso: la pasta per le brioches richiede un riposo di almeno una notte in frigorifero, mentre la pasta sfoglia richiede attenzione nella manipolazione degli ingredienti perchè l'aria possa inglobarsi tra i vari strati di pasta e burro, per poi dilatarsi durante la cottura con un processo chiamato "lievitazione fisica". I kranz richiedono quindi molta pazienza, ma il risultato finale vi ripagherà quando il profumo di queste brioches invaderà la vostra cucina per un dolce e genuino risveglio!