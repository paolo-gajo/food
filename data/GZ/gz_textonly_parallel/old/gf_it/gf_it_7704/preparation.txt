Per preparare gli hamburger piemontesi cominciate dalle carne. Versate la carne in una ciotola e guarnite con un goccio d'olio [1]. Mescolate per bene e date la classica forma a polpetta che dovrà pesare circa 180 grammi; ripetete così per tutte disponendole su un piatto [2]. Coprite con pellicola trasparente e lasciate compattare in frigorifero per una mezzora [3].
Intanto occupatevi delle patate: lavatele accuratamente e poi asciugatele. Con una mandolina affettatele sottilmente a circa 1-2 millimetri (in alternativa potete utilizzare il coltello, l'importante è che riusciate ad ottenere delle fette veramente sottili) [4]. Dopodiché tuffate i dischetti in acqua fresca e lasciateli così una mezzoretta, in questo modo perderanno l'amido; tenetele in disparte a temperatura ambiente [5]. Nel frattempo occupatevi della salsa verde. Cominciate perciò dalle uova sode, immergete queste ultime acqua fredda, accendete il fornello e, dal momento del bollore, contate 9 minuti.
Quando le uova saranno rassodate, scolatele e sciacquatele brevemente sotto l’acqua fredda, per sbucciarle senza ustionarvi [7], infine dividerle a metà in modo da recuperare soltanto i tuorli sodi che andrete a setacciare in un colino a maglie strette aiutandovi con un cucchiaio: otterrete così una pasta densa [8]. Versate la mollica di pane rafferma e tagliata a pezzetti in un recipiente, unite l’aceto di vino e lasciate ammorbidire per una decina di minuti [9].
Intanto potete sminuzzare finemente al coltello i capperi dissalati, i filetti di acciughe e lo spicchio d’aglio sbucciato e privato dell’anima, così otterrete una pasta ricca e aromatica; per finire tritate anche il prezzemolo [10]. A questo punto è tutto pronto. Nella ciotola con i tuorli unite la pasta aromatica, la mollica strizzata [11] ed il prezzemolo e amalgamate il tutto. Per finire unite anche l’olio e mescolate ancora. La vostra salsa verde è pronta, tenetela da parte [12].
Riprendete le patate, scolatele e poi asciugatele per bene [13]. Versatele in una ciotola e condite con olio, sale e pepe [14] e infine disponetele su una leccarda leggermente oleata, e adagiate in superficie 2 rametti di rosmarino. Cuocete in forno preriscaldato in modalità ventilata a 170° per 20 minuti [15].
Quando cotte tenetele da parte [16]. Intanto affettate la toma piemontese in 4 fette sottili [17] e da queste eliminate la parte esterna [18].
In una padella mettete a scaldare un filo d’olio, intanto riprendete gli hamburger ed eliminate la pellicola, aggiustateli di sale e di pepe su entrambe i lati. Cuoceteli a fiamma medio-alta per 4 minuti [19], dopodiché girateli e aggiungete un goccio d’acqua sul fondo della padella [20], poi disponete la toma sui medaglioni [21]
e coprite con il coperchio, in questo modo l’umidità che verrà a formarsi cuocerà la carne lasciandola tenera e succosa [22] e continuate a cuocere per altri 4 minuti [23]. Infine passate alla composizione del burger. Prendete il panino e dividetelo in due parti. Sulla base distribuite un po’ di salsa verde [24].
Poi sistemate l’hamburger e spalmate ancora un po’ di salsa verde [25], poi delle patate [26] e infine richiudete con l’altra metà del panino. Ripetete così fino ad ultimare gli ingredienti ed ecco pronti i vostri hamburger piemontesi: buon appetito!