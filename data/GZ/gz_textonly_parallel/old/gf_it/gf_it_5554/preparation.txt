Per preparare le coppette di cioccolato croccanti con crema al mascarpone iniziate a tritare il cioccolato fondente [1]. Trasferitelo in una ciotola o in una bastardella e fondetelo al microonde a bassa potenza a più riprese, oppure a bagnomaria. Versate poi i corn flakes in una ciotola [2], unite il cioccolato fuso [3] 
e mescolate delicatamente con una spatola senza rompere i cereali [4]. Poi sistemate i pirottini su un vassoio sovrapponendone due uno sull'altro, in questo modo saranno più rigidi. Trasferite poi un po' del composto dentro ciascun pirottino e spargetelo sia sulla base che sui bordi utilizzando il dorso di un cucchiaino [5]. Ripetete la stessa operazione in modo da create tutte e 6 le coppette [6]. Trasferitele poi in frigorifero a rassodare. 
Nel frattempo occupatevi della crema della farcitura: montate la panna con fruste e ciotola ben fredde [7] e tenete da parte. Versate in una ciotola il formaggio cremoso [8], unite poi lo zucchero a velo [9] 
e l'essenza di vaniglia [10]. Mescolate poi con una spatola [11] fino ad ottenere un composto omogeneo [12]. 
Unite poi la granella di nocciole [13], il mascarpone [14] e mescolate ancora. Aggiungete poi la panna montata e mescolate dal basso verso l'alto [15] per non smontare il composto. 
Una volta che sarà liscio e spumoso [16], trasferitelo in un sàc-a-poche con bocchetta rigata [17]. Non appena le coppette si saranno solidificate estraetele dal frigo [18] 
e farcitele con la crema appena preparata [19]. Guarnite con il cioccolato bianco fuso [20], la granella di nocciole [21]
e posizionate una nocciola intera al centro di ogni cestino (22-23). Fate la stessa cosa anche per tutte le altre coppette e servitele [24]. 