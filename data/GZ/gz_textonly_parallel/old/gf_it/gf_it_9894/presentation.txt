Lo zelten è il pane dolce fruttato che appartiene alla tradizione del paesi del Sud-Tirolo in particolare al territorio sudtirolese bolzanino. L’ingrediente fondamentale dello zelten è la frutta secca, che viene tenuta assieme con  un impasto lievitato a base di farina di frumento e segale. Come tutte le antiche ricette tradizionali, preparate in ogni casa, lo zelten ha moltissime varianti, ma in linea generale si possono distinguere due tipi di zelten: quello trentino, che assomiglia ad una torta morbida di frutta secca,  e quello sudtirolese dalla forma schiacciata, simile a un grande biscotto  formato per lo più da una grande quantità di frutta secca. Le due versioni dello zelten sono quindi molto diverse  sia nell’aspetto che per consistenza.Il nome zelten, deriva dal tedesco “selten” che significa “a volte”, proprio a indicare che il dolce viene preparato solo in occasione del Natale. Anticamente la preparazione dello zelten coinvolgeva tutta la famiglia, in particolare le giovani donne, dal momento che era consuetudine regalare lo zelten ai promessi sposi; per questo si preparava una forma piuttosto grossa che poi veniva divisa in tante parti da regalare. Sempre la tradizione vuole che lo zelten venga preparato in prossimità del 13 dicembre, o comunque durante i giorni dell’Avvento, per poi essere mangiato a Natale, dal momento che prima di essere consumato deve riposare per almeno 10 giorni. Oggi sono poche le famiglie che ancora preparano lo zelten in casa, ma chi ancora si dedica alla paziente lavorazione rispetta anche l’usanza di regalarlo, e per renderlo più bello viene decorato con frutta secca e frutta candita.