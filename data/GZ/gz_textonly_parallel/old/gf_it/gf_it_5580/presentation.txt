Questi bellissimi cupcake con le rose, sono tenerissimi e invitanti dolcetti pensati apposta per allietare la prima colazione della vostra mamma nel giorno della sua festa. Il morbido cupcake aromatizzato alla vaniglia, verrà ricoperto con della glassa rosa confetto sulla quale adagerete delle rose di marzapane fatte da voi stessi. Se invece avete poco tempo o scarsa manualità, potete acquistare delle roselline di cialda già pronte per essere applicate sulla glassa e rifinire il tutto con delle palline argentate di zucchero. Fate una bella sorpresa alla mamma : preparate i cupcake con le rose il giorno prima e offriteglieli per colazione su di un bel vassoio assieme al caffè. Tanti auguri a tutte le mamme!