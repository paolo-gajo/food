Per preparare le lasagne con ragù di polpo, iniziate dai pomodori confit: lavate e tagliate a metà i pomodorini, distribuiteli su un su una leccarda ricoperta di carta forno con la parte del taglio rivolta verso l’alto; salate e pepate a piacere. A questo punto preparate un trito di timo e origano e versatelo sui pomodorini [1]; aggiungete anche lo zucchero [2]. Infine versate un filo d’olio e cuocete in forno statico preriscaldato a 140° per circa 2 ore, fino a quando l’acqua di vegetazione dei pomodorini non sarà evaporata e questi non risulteranno leggermente abbrustoliti ma non secchi [3].
Mentre i pomodorini confit cuociono, dedicatevi al pesto di zucchine: grattugiate le zucchine [4], raccoglietele in un colino, aggiungete il sale così che perdano il liquido in eccesso [5]. Nel frattempo nel mixer ponete le foglie di basilico, le mandorle, i pinoli, l'olio extravergine e l'aglio [6].
Aggiungete anche il Grana Padano grattugiato e frullate il tutto; aggiungete un filo d’olio e un pizzico di sale, secondo i vostri gusti. Unite le zucchine scolate [7], versate un altro filo d'olio [8] e completate il pesto con un ultimo giro di lame [9].
Ora dedicatevi al ragù di polpo, partendo dalla pulizia del polpo: sciacquatelo sotto acqua corrente, poi mettetelo su un tagliere e con un coltello incidete la sacca all’altezza degli occhi [10] per eliminarli. Quindi eliminate anche il becco del polpo: con un coltellino iniziate a incidere intorno alla bocca [12]; frollate la carne del polpo battendo con l’apposito martelletto, un batticarne [12]. Poi estraete le interiora dalla sacca lavandola accuratamente;
Ora potete procedere alla cottura: fate bollire l'acqua in una pentola capiente e immergete il polpo [13]; cuocetelo per circa 40 minuti (per ogni 500 g di polpo occorrono 20 minuti di cottura). Mentre cuoce, con una schiumarola potete eliminate dall'acqua di cottura i residui e la schiuma che si creano in superficie. Prima di scolarlo, infilzate la carne con i rebbi di una forchetta per verificare che sia il momento giusto per toglierlo dal fuoco [14]. Una volta cotto potete scolarlo e farlo intiepidire leggermente [15].
Quindi trasferitelo su un tagliere e iniziate a tagliarlo: dividete la testa dai tentacoli e mettetela da parte, tagliate i tentacoli [16] e riduceteli a pezzetti più o meno grandi [17]. Tagliate anche la testa a striscioline. Quindi preparate gli ingredienti per il il soffritto, sedano, carota [18] e cipolla.
Versate il trito di odori nella padella con un filo d'olio [19] e fate rosolare aggiungendo poca acqua per favorire la cottura ed evitare che le verdure si brucino [20]. Dopo circa 10 minuti, versate il polpo a pezzetti [21].
Salate, pepate a piacere e sfumate con il vino bianco [22]. Cuocete per circa 20-25 minuti, quindi spegnete il fuoco e spolverizzate con prezzemolo fresco tritato [23]. Ora che tutti gli ingredienti sono pronti, prendete una teglia 20x30 cm, ungetela con poco olio e create uno strato con il pesto di zucchine [24].
Adagiate 3 sfoglie sul fondo [25] e ricoprite con un altro strato di pesto [26] e uno strato di ragù di polpo; per ultimi distribuite dei pomodorini confit [27].
Proseguite ancora con le sfoglie [28], il pesto, il ragù di polpo e i pomodorini confit [29] fino ad esaurire gli ingredienti (dovrete terminare con uno strato di pesto, ragù di polpo e pomodorini confit). Infornate le lasagne in forno statico preriscaldato a 180° per 40 minuti (se forno ventilato, 160° per 30-35 minuti). Una volta cotte, sfornatele [30] e servite le lasagne con ragù di polpo ben calde o tiepide!