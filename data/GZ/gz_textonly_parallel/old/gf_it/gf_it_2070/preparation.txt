Per preparare la torta con albicocche fresche come prima cosa iniziate a preparare lo sciroppo in cui lascerete macerare le albicocche per una notte. Versate l'acqua in un tegame, unite lo zucchero [1] e scaldate il tutto sul fuoco fino a far sciogliere completamente lo zucchero [2]. A questo punto trasferite lo sciroppo all'interno di una pirofila [3].
Lavate la albicocche, asciugatele, tagliatele a metà ed eliminate il nocciolo [4]. A questo punto sistematele nello sciroppo con la parte tagliata rivolta verso il basso [5] e coprite il tutto con la pellicola per alimenti [6]. Riponete in frigorifero e lasciatele macerare per una notte.
A questo punto iniziate a preparare la base della torta [7]. Sistemate le uova nella ciotola di una planetaria, aggiungete lo zucchero [7] e montatele a velocità media [8] fino a che non saranno chiare e ben montate [9]. Nel frattempo fondete il burro e lasciatelo intiepidire. 
Poi spegnete la macchina e setacciate le polveri all'interno delle uova: prima la farina [10], poi la fecola di patate [11] e in ultimo il lievito [12]. 
Incorporatele mescolando con una spatola dal basso verso l'alto [13]; aggiungete poi anche il burro fuso ormai tiepido [14] e lo yogurt [15]. 
Unite la scorza grattugiata del limone [16] e mescolate ancora una volta con una spatola fino ad uniformare il composto [17]. Poi sistemate un anello da pasticceria rettangolare da 25X17,5 cm su una leccarda foderata con carta forno e versate l'impasto all'interno, livellando la superficie con la spatola [28]. Cuocete in forno statico preriscaldato a 170° per circa 20 minuti, nel ripiano basso. 
Nel frattempo occupatevi di preparare la crema al latte. Come prima cosa versate il latte in un pentolino e scaldatelo [19]. In un'altra ciotolina mescolate insieme zucchero e farina di riso [20] e quando il latte sfiorerà il bollore versatelo all'interno della ciotola mescolando rapidamente con una frusta [21]. 
Non appena avrete ottenuto un composto liscio e privo di grumi [22] trasferitelo nuovamente nel tegame e cuocete, mescolando con una frusta, fino a che non si sarà addensata [23]. Trasferite poi la crema al latte all'interno di una pirofila bassa e larga e coprite con la pellicola a contatto [24]. 
Una volta che la torta sarà cotta (fate sempre la prova dello stecchino per verificare la cottura), sfornatela [25] e lasciatela raffreddare. Poi trasferitela su un tagliere ed estraete lo stampo [26]. A questo punto rifilate la torta utilizzando un coltello seghettato eliminando la crosticina esterna, sia sui bordi [27] 
che in superficie [28]. A questo punto trasferite nuovamente la torta all'interno dello stampo, posizionato su un vassoio foderato con carta forno. Versate la crema sulla torta [29] e utilizzando una spatola spargetela su tutta la superficie [30]. 
Riprendete le albicocche ed eliminate la buccia tirandola via delicatamente con le mani [31] e posizionatele sulla torta distanziandole tra loro [32]. A questo punto preparate la gelatina: versate l'acqua in un tegame, unite lo zucchero e il preparato per gelatina, poi accendete il fuoco e portate il tutto a bollore mescolando rapidamente fino a che non sarà completamente sciolta [33]. 
Lasciate intiepidire la gelatina e utilizzatela per spennellare le albicocche [34]. Lasciate raffreddare completamente il dolce in frigorifero, poi estraete lo stampo [35] e utilizzando un coltello dalla lama liscia tagliate la torta [36]
in 6 cubotti [37]. Sistemate su un piatto da portata [38] e decorate con del cioccolato fondente grattugiato [39]. 