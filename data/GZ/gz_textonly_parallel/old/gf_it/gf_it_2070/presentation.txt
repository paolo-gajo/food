A primo impatto potrà trarvi in inganno, ma non appena affonderete la forchetta al suo interno capirete che non si tratta di un uovo al tegamino ma di un dolce morbidissimo! La torta con albicocche fresche si ispira ad una ricetta tedesca, la Spiegeleikuchen, che letteralmente significa torta dell'uovo fritto. La soffice base realizzata con yogurt e profumata al limone è sormontata da una vellutata crema al latte, che ricorda proprio l'albume cotto. Questa a volte viene sostituita da una crema al mascarpone, ma data la stagione estiva abbiamo scelto l'alternativa più leggera... ed è proprio questa stagione che ci regala un frutto meraviglioso come l'albicocca, che ricorda alla perfezione il tuorlo dell'uovo. Preparate anche voi questa torta con albicocche fresche, sarà perfetta per la merenda di grandi e piccini! 