La cucina tipica genovese non può mancare nel nostro ricettario dedicato alle specialità tradizionali liguri con la morbida focaccia, il pandolce natalizio e l’intramontabile pesto! A queste prelibatezze dai sapori antichi aggiungiamo oggi un altro piatto appetitoso: la torta de gee. Questa torta salata è composta da un involucro di pasta matta che racchiude un ripieno ghiotto e genuino. La tradizione esige l’uso della prescinsêua, un formaggio genovese fresco e dal sapore acidulo, che noi abbiamo sostituito con una crema di ricotta e yogurt che ne ricorda il gusto e la consistenza. Ad arricchire la farcia le foglie delle coste aggiunte a crudo, che rendono la preparazione ancora più rapida. La torta de gee diventerà la compagna perfetta per le vostre scampagnate primaverili!