Per preparare i muffin cocco e cioccolato, per prima cosa tritate il cioccolato fondente con un coltello [1], poi fatelo sciogliere a bagnomaria [2] o in microonde e lasciatelo intiepidire. Nel frattempo versate le uova intere in una ciotola [3],
aggiungete lo zucchero [4] e mescolate con le fruste elettriche [5] fino ad ottenere un composto soffice e spumoso [6].
Versate il latte di cocco e riprendete a mescolare con le fruste a velocità più bassa [7], poi unite anche l’olio di semi [8] e infine il cioccolato fuso [9].
A questo punto occupatevi degli ingredienti secchi: setacciate la farina 00 e il cacao amaro in una ciotola [10] insieme al lievito in polvere [11] e mescolate bene con un cucchiaio [12].
Ora riprendete il composto con le uova e aggiungete le polveri un cucchiaio alla volta, tenendo le fruste in azione [13]. Quando le polveri saranno ben incorporate, aggiungete la farina di cocco [14] e mescolate con una spatola dal basso verso l'alto per amalgamare il tutto [15].
Foderate uno stampo da muffin con i pirottini di carta, poi riempiteli con l’impasto lasciando circa 1,5 cm dal bordo [16]. Cuocete in forno statico preriscaldato a 170° per 20 minuti, poi sfornateli e lasciateli raffreddare [17]. In ultimo, guarnite con una spolverata di cocco rapé: i vostri muffin cocco e cioccolato sono pronti per essere gustati [18]!