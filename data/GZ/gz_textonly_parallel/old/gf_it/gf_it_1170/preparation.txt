Per preparare le lenticchie saporite agli aromi fate soffriggere, in una pentola antiaderente, la cipolla tritata finemente [1] con poco olio, a fuoco basso, quindi aggiungete le foglie di alloro [2], le bacche di ginepro e i chiodi di garofano [3].
Tagliate finemente la pancetta affumicata, a striscioline o a dadini, quindi aggiungetela alla cipolla [4]. Quando la cipolla sarà appassita, aggiungete le lenticchie secche [5] e fate loro assorbire, per qualche istante, il condimento. Lasciate cuocere il tutto per qualche minuto, sempre a fuoco dolce; aggiungete quindi il vino rosso e lasciate sfumare [6].
Bagnate le lenticchie con il brodo [7], a filo, e continuate la cottura per almeno 45/60 minuti, a seconda dalla grandezza delle lenticchie, a pentola coperta [8]. Controllate spesso che i legumi non si asciughino troppo: in tal caso aggiungete qualche mestolo di brodo [9]. Per ultimo aggiustate di sale e pepe, e servite le lenticchie saporite agli aromi quando sono ancora ben calde. Ricordate che le lenticchie tendono ad assorbire i liquidi di cottura anche lontano dal fuoco, quindi, se non le consumate immediatamente, tenete da parte un po’ di brodo da aggiungere alla preparazione per renderla più morbida.