Per realizzare il baccalà al forno per prima cosa tagliate il filetto di baccalà (già dissalato) in quattro pezzi (1-2). Lavate e affettate il porro [3].
Lavate i cavoletti di Bruxelles, eliminate le foglie più esterne se risultano un po' sciupate, quindi tagliateli a metà [4]. Tritate finemente salvia e rosmarino [5]. Tenete da parte questi ingredienti e occupatevi della salsa di condimento: in un bicchiere dal bordo alto versate il vino bianco [6],
la senape, l’olio di oliva [7] e metà del trito di erbe previsto dalla ricetta [8]. Frullate tutto con un mixer ad immersione [9]
fino a ottenere una salsa liscia e omogenea [10]. In una ciotola mescolate il porro ai cavoletti di Bruxelles e condite con una parte dell’emulsione [11]; regolate di sale ma moderatamente [12], considerando che il baccalà, se pur dissalato, risulterà comunque piuttosto sapido.
In una pirofila leggermente oliata sul fondo, versate il contorno già condito [13] e disponete al centro i filetti di baccalà [14], che irrorerete con l’emulsione rimanente [15].
Pepate e distribuite la parte restante del trito di aromi [16]. Cuocete in forno statico preriscaldato a 200° per circa 35-40 minuti (controllate di tanto in tanto la cottura, perchè potrebbe variare in base alla grandezza dei filetti). A cottura ultimata sfornate la pirofila [17] e servite il baccalà al forno ben caldo accompagnandolo con il contorno di verdure [18]!