Per preparare le lasagne con la zucca cominciate preparando il brodo vegetale. Poi dedicatevi alla pulizia: tagliate a metà la zucca privatela dei semini e dei filamenti interni [1], quindi eliminate la buccia [2]. Tagliate a fettine la polpa e poi a cubetti [3].
Sciacquate il rosmarino, tamponatelo e tritate finemente gli aghi (in questa fase potete tritare insieme anche gli spicchi di aglio) [4]; altrimenti gli spicchi di aglio puliti e interi potrete farli soffriggere in padella antiaderente con l'olio scaldato leggermente [5]. Aggiungete il trito di rosmarino [6] e quando l’aglio sarà dorato, potrete eliminarlo.
Poi a fuoco molto basso aggiungete un mestolo di brodo per far andare il trito [7] perchè non bruci ma rilasci il suo profumo. Lasciate insaporire qualche istante e poi unite i dadini di zucca [8]. Alzate la fiamma e fatela saltare per bene, mescolando spesso. Insaporite con sale e pepe; quando la zucca sarà ben rosolata aggiungete un mestolo di brodo vegetale [9]. Abbassate la fiamma, coprite con un coperchio e lasciate cuocere per circa 15 minuti mescolando e aggiungendo un mestolino di brodo al bisogono, fino a che non sarà ammorbidita.
Mentre la zucca cuoce, dedicatevi alla preparazione della besciamella: scaldate in un pentolino il latte, che non dovrà arrivare a bollore, aromatizzandolo con della noce moscata [10]. Mentre lo scaldate, in un altro pentolino fate sciogliere il burro a fuoco dolce e quando sarà totalmente sciolto aggiungete, toglietelo dal fuoco e unite la farina a pioggia [11], continuando a frustare energicamente per evitare la formazione di grumi. Rimettete sul fuoco quando avrete ottenuto il roux, per renderlo dorato sempre a fuoco moderato; dopodichè unite il latte [12].
Mescolate bene per amalgamare gli ingredienti [13] e lasciate addensare per alcuni minuti. A questo punto avrete tutti gli ingredienti pronti per comporre le lasagne con la zucca. Prendete una pirofila 20x30 cm e create uno strato di besciamella [14], poi uno strato di sfoglie di pasta all'uovo fino a riempire tutta la superficie della pirofila [15].
Disponete uno nuovo strato di besciamella [16], poi di dadini di zucca e provola [17]. Create quindi un nuovo strato di lasagne e di besciamella [18].
Proseguite a farcire con zucca e provola e poi di nuovo con strati alternati fino a terminare con besciamella, zucca [19] e Parmigiano grattugiato [20]. Infornate le lasagne con la zucca in forno statico preriscaldato a 180°C per 30 minuti. Se preferite ultimate la cottura in modalità grill per pochi minuti fino a che non noterete una leggera crosticina in superficie. Quindi estraete la pirofila dal forno, lasciate riposare alcuni minuti a temperatura ambiente e poi servite la vostra lasagna con zucca ancora fumante [21].