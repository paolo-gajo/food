Gli spaghetti integrali terra e mare al cartoccio sono un primo piatto leggero e gustoso, ideale per l’estate. Un abbinamento classico e perfetto: le melanzane in due cotture, si sposano alla perfezione con i cubetti di pesce spada saltati in padella. Questa preparazione tutta mediterranea unisce i sapori rustici e decisi della terra, con quelli più delicati e raffinati del mare. Gli spaghetti integrali esaltano i profumi del piatto, mentre la cottura al cartoccio, oltre a rappresentare un’idea originale, permette di non eccedere con i condimenti. Aprite i vostri cartocci direttamente in tavola e aggiungete la buccia della melanzana fritta per conferire una nota croccante e decorativa al piatto! Se anche voi amate l’unione dei gusti e dei profumi “terra e mare”, come gli spaghetti con fagioli e cozze, non potete non provare gli spaghetti integrali al cartoccio.