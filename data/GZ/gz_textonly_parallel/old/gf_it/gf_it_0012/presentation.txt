L'insalata di riso classica è il piatto estivo per eccellenza: fresca, leggera e ricca di stuzzicanti condimenti da personalizzare secondo il proprio gusto, basta che siano colorati, saporiti e soprattutto di stagione! Potete divertirvi a creare accostamenti sempre nuovi usando ingredienti diversi, basta che siano tutti rigorosamente tagliati a piccolissimi cubetti, e se cercate qualche ghiotta variante, potete lasciarvi ispirare dalle altre nostre ricette come l’insalata di riso mango e ananas, l’insalata di riso integrale oppure l’insalata di riso al profumo di mare. Veloce e facile da realizzare, l'insalata di riso è un piatto unico ideale per i vostri menu estivi, si può preparare in anticipo e conservare in frigorifero fino al momento di servirla. L'insalata di riso classica porterà una ventata di allegria sulla vostra tavola e grazie ai suoi colori accattivanti piacerà molto anche ai bambini. Inoltre, grazie alla sua leggerezza, potrete portare in tavola un dolce altrettanto semplice, fresco e sfizioso, come la nostra cheesecake alle pesche senza glutine e lattosio: insomma un'idea per questa estate davvero irresistibile!