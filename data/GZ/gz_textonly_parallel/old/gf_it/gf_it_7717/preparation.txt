Per preparare la scatola di sfilati alle olive con salumi e formaggi iniziate mondando e lavando per bene il songino, quindi mettetelo in una ciotola e conditelo con olio e sale [1]. Prendete una fetta di salame milano e formate una rosa: piegate la fetta a metà [2] e poi ancora a metà, arrotolandola su se stessa [3].
Ecco la rosa di salame formata [4]. Arrotolate ora la fetta di speck su se stessa [5] e procedete nello stesso modo anche con il prosciutto cotto: avrete così creato altre due rose. Mettete i salumi da parte e tagliate la fetta di fontina in spicchi lunghi e regolari [6].
Con gli sfilati alle olive formate una "scatola": in un piatto da portata con base quadrata ponete due sfilati verticali e paralleli fra loro [7], quindi sovrapponetene, alle estremità, altri due orizzontali per formare un quadrato [8]. Procedete allo stesso modo per creare un secondo quadrato che andrete a sovrapporre al primo [9],
quindi terminate con due sfilati verticali [10]. Adagiate ora il songino all’interno della scatola [11], quindi posizionate le rose di salumi, una accanto all'altra, e gli spicchi di formaggio [12]. La scatola di sfilati alle olive con salumi e formaggi è pronta per essere servita in tavola!