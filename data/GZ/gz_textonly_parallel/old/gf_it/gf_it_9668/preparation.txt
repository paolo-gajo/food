Per realizzare le lasagne con fagiolini patate e piselli iniziate lavando i cipollotti, poi mondateli e affettateli finemente [1]. Lavate, pelate le patate e tagliatele a dadini [2], avendo cura di conservarle in una ciotola colma di acqua in modo che non anneriscano. Lavate le taccole e i fagiolini, spuntate le estremità e tagliateli a striscioline [3].
Ponete sul fuoco una padella, versate un filo di olio [4], aggiungete i cipollotti affettati [5] e fateli stufare a fuoco dolce per almeno 30 minuti con coperchio [6],
finché non saranno morbidi [7]. Poi aggiustate di sale e pepe. Una volta cotti, ponete i cipollotti nella ciotola di un mixer [8] e frullateli fino ad ottenere una salsa omogenea [9].
Ponete sul fuoco una padella ampia, scaldate un filo di olio di oliva e fate insaporire con uno spicchio di aglio [10], unite poi le patate [11], scolate dall’acqua di conservazione, cuocetele per circa 10 minuti versando un po’ di brodo per non far asciugare troppo le verdure [12].
Poi unite i piselli sgranati [13], le taccole e i fagiolini [14]. Proseguite la cottura per altri 5 minuti. Le verdure non devono sfaldarsi ma rimanere croccanti. Salate, pepate, eliminate lo spicchio di aglio con una pinza da cucina [15]
e tenete da parte le verdure cotte [16]. Ora potete occuparvi della besciamella (per realizzarla al meglio consultate la nostra scheda sulla besciamella): mettete in un pentolino il burro , fatelo sciogliere a fuoco dolce, insaporite con la noce moscata [17] e aggiungete la farina setacciata [18] facendo cuocere il tutto per qualche minuto,
mescolando continuamente con una frusta finché non otterrete un composto cremoso e senza grumi [19]. A questo punto togliete il pentolino dal fuoco e aggiungete al composto ottenuto il brodo caldo [20], mescolando il tutto con un cucchiaio di legno. Rimettete quindi il pentolino sul fuoco, fate cuocere a fiamma bassa finché la salsa comincerà a bollire e aggiungete un pizzico di sale. Fate cuocere la besciamella, sempre a fuoco basso, per 15 minuti, il tempo necessario per far addensare la salsa [21], mescolando di tanto in tanto.
Una volta pronta la besciamella, incorporate la salsa di cipollotti precedentemente preparata [22], frullate il composto con un mixer ad immersione per amalgamare la crema [23] e tenete da parte. Infine tritate finemente le erbe aromatiche [24].
A questo punto tutto è pronto per comporre le lasagne: prendete una teglia da forno che misuri 30x20 cm, spennellate il fondo con l’olio di oliva, poi spalmate uno strato con la besciamella aromatizzata con i cipollotti [25], distribuite le sfoglie di pasta nel senso verticale [26] e iniziate a versare le verdure [27]
per creare uno strato uniforme [28]; insaporite con il trito di erbe e il parmigiano grattugiato. Procedete nuovamente ponendo un altro strato di pasta e procedete alternando gli ingredienti fino ad esaurirli. Terminate con uno strato di verdure da insaporire con il parmigiano grattugiato [29]. Cuocete in forno statico preriscaldato a 180° per 30-40 minuti (oppure in forno ventilato a 160° per 20-30 minuti). A cottura ultimata, sfornate le vostre lasagne con fagiolini patate e piselli, lasciatele intiepidire e poi portatele in tavola [30]!