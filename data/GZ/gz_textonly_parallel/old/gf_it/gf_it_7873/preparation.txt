Per preparare i mini krapfen iniziate a sciogliere il lievito di birra fresco nel latte [1]; versate in una planetaria dotata di gancio le due farine [2], aggiungete lo zucchero [3]
e il lievito sciolto nel latte [4]. Iniziate a lavorare l’impasto con il gancio, poi versate l'uovo intero [5] aspettate che si assorba, quindi unite i tuorli poco alla volta e lasciate andare la planetaria fino a completo assorbimento. Una volta che uova e tuorli saranno assorbiti, potete aggiungere il burro morbido ma ancora plastico un pezzetto alla volta [6]. 
Quando il burro sarà stato assorbito e l'impasto sarà ben incordato al gancio [7], arrestate la planetaria. All'impasto ottenuto [8] aggiungete i semi di mezza bacca di vaniglia [9]
e il sale [10]. Lavorate nuovamente con il gancio per assorbire anche questi ingredienti. Quindi arrestate la planetaria [11], raccogliete con l'aiuto di un tarocco l'impasto e trasferitelo in una ciotola precedentemente imburrata [12].
Coprite con pellicola [13] e lasciate lievitare a temperatura ambiente (25/26° andranno bene, lontano da correnti d'aria) per 2 ore. Trascorso il tempo indicato, prendete l'impasto e rovesciatelo su una spianatoia leggermente infarinata. Quindi stendetelo con un mattarello ad uno spessore di circa mezzo centimetro. Date tre pieghe, portando un lembo dell'impasto verso il centro [15]
e l'altro lembo sopra [16]. Aspettate 10 minuti quindi stendete nuovamente l'impasto con l'apertura delle pieghe girate verso di voi [17] e ripiegate nuovamente prima un lembo verso il centro [18]
poi l'altro lembo sopra [19]. A questo punto stendete il panetto [20] ad uno spessore di circa 1 cm [21]
e coppate con uno stampo tondo da 5 cm di diametro [22]. Con queste dosi otterrete circa 20 mini krapfen. Poneteli man a mano su un vassoio leggermente infarinato [23]. Lasciate lievitare per circa 20 minuti, coprendo con la pellicola per i primi 10 minuti. Scaldate in un tegame l'olio di semi alla temperatura di 150° da misurare con un termometro da cucina. Quando l'olio sarà a temperatura friggete 1-2 pezzi alla volta [24];
fateli dorare prima da un lato, poi dall'altro in modo che si formi la caratteristica striscia bianca centrale. Scolateli [25] e passateli nello zucchero [26]. Quindi servite i mini krapfen ben caldi o tiepidi, semplici o farciti [27]!