Per realizzare i biscotti al limone iniziate dalla preparazione della pasta frolla (per ulteriori dettagli consultate la ricetta della Pasta frolla): setacciate la farina [1] e trasferitela nel mixer, aggiungete il burro e un pizzico di sale [2] e frullate fino ad ottenere un composto sabbioso; a parte grattugiate la scorza dei limoni [3].
Trasferite poi il composto sabbioso su una spianatoia formando la classica fontana, versate al centro lo zucchero e aggiungete la scorza dei limoni al composto per aromatizzarlo [4]. Incorporate ora i tuorli [5] e impastate velocemente a mano [6] per amalgamare gli ingredienti fino ad ottenere un composto omogeneo e compatto,
formate un panetto, avvolgetelo con la pellicola trasparente [7] e ponetelo in frigorifero a rassodare per almeno 30 minuti. Ora occupatevi della crema: scaldate in un pentolino il latte [8] con la scorza del limone [9], portatelo a sfiorare il bollore e poi spegnete il fuoco.
A parte, in una ciotola versate i tuorli e lo zucchero [10] e montate il composto con una frusta [11] finché non sarà chiaro, unite poi la farina e la l'amido di mais (oppure la fecola di patate) setacciate [12] poco alla volta continuando a mescolare con la frusta
e per ultimo incorporate anche il latte caldo [13]. Traferite la crema in un pentolino avendo cura di passarla attraverso un colino per trattenere la scorza del limone ed eventuali grumi [14]. Cuocete la crema a fuoco basso continuando a mescolare con la frusta [15]
fino ad ottenere una consistenza soda e compatta [16]. Versate la crema in una ciotolina, ricopritela con la pellicola e a contatto [17] e lasciate raffreddare la crema in frigorifero. Intanto tirate fuori il panetto di pasta frolla e stendetelo con il mattarello su una spianatoia una infarinata creando una sfoglia spessa circa 2-3 mm [18].
Con un taglia biscotti del diametro di 6 cm ricavate 40 cerchi [19] perché ciascun biscotto sarà composto da due dischi di pasta (potete variare la forna dei biscotti usando stampini a forma di fiore o cuore). Togliete dal frigorifero la crema e trasferitela in una sac-à-poche, spremete un ciuffo di crema al centro del disco di pasta frolla [20], poi spennellate il bordo di pasta con l’uovo sbattuto [21]
e ricoprite con un altro disco di pasta [22]; sigillate bene i bordi con le dita e poi ponete i biscotti ottenuti su una leccarda rivestita di carta da forno [23]. Cuocete i biscotti in forno preriscaldato statico a 180° per 20 minuti (oppure in forno ventilato a 160° per circa 15 minuti), biscotti non dovranno diventare dorati ma mantenere un colore chiaro. A cottura ultimata, sfornate i vostri biscotti al limone [24] e fateli raffreddare prima di gustarli.