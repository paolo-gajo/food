Per preparare il pane intrecciato ripieno iniziate dal lievitino: in una ciotolina versate il lievito disidratato (oppure 9 g di lievito fresco di birra) nell'acqua tiepida [1]. Mescolate con un cucchiaino per farlo sciogliere, poi unite il malto [2] (o lo zucchero) e amalgamatelo agli ingredienti. Versate il composto ottenuto in una ciotola dove avrete raccolto la farina manitoba setacciata [3].
Impastate il tutto direttamente nella ciotola [4] fino ad ottenere un panetto liscio e omogeneo che potete far lievitare coperto con pellicola trasparente per 1 ora, in forno spento con luce accesa (dovrà raddoppiare il suo volume). Nel frattempo potete preparare i piselli che andranno nel ripieno: fateli cuocere per 10 minuti in padella con un filo d'olio e uno spicchio di aglio [6];
insaporiteli con timo tritato [7], sale e pepe. Aggiungete poca acqua per favorire la cottura [8] e lasciateli stufare per una decina di minuti. Poi dedicatevi all'impasto del pane intrecciato: in una ciotola sbattete i tuorli con una frusta a mano [9];
aggiungete l'acqua tiepida [10], lavorate ancora con la frusta [11], poi versate anche il formaggio e amalgatelo agli altri ingredienti [12].
Quindi versate il composto ottenuto nella planetaria in cui avrete versate la farina setacciata [13]. Azionate la frusta a foglia per impastare il tutto [14].Quando tutti gli ingredienti si saranno amalgamati, togliete la foglia e mettete il gancio quindi iniziate ad aggiungere il burro a tocchetti a temperatura ambiente [15], poco alla volta lasciando all’impasto il tempo di assorbirlo.
Continuate ad impastare finché il burro sarà completamente accorpato e l’impasto risulterà omogeneo. Quindi riprendete il lievitino che sarà raddoppiato di volume e aggiungetelo all'impasto, un pezzetto alla volta [16]; continuate a far andare la planetaria finché il lievitino si sarà totalmente incorporato. Trasferite l’impasto su una spianatoia leggermente infarinata [17] e lavoratelo fino ad ottenere un panetto liscio ed omogeneo. Mettete l’impasto in una ciotola e copritelo con la pellicola trasparente [18]; lasciate lievitare in forno spento con luce accesa per 2 ore finché l’impasto avrà raddoppiato il suo volume.
A questo punto occupatevi di preparare il resto del ripieno del pane intrecciato: tagliate a cubetti le fette di mortadella [19], avendo cura di togliere il rivestimento esterno.Prendete il formaggio Fontal, togliete la crosta e tagliatelo a dadini [20]; poi riprendete l'impasto del pane che sarà raddoppiato di volume [21],
dividetelo in due parti uguali [22] e stendetele [23] in due rettangoli di 45x30 cm con lo spessore di mezzo centimetro. Spennellate la superficie con un uovo sbattuto [24];
poi farcite i due rettangoli con il formaggio, i piselli [25], i dadini di mortadella e quelli di formaggio Tilsit [26]. Iniziate ad arrotolare i rettangoli dal lato più lungo cercando di stringere il più possibile per non lasciare uscire il ripieno [27]. Arrotolate fino ad ottenere due rotoli.
Uniteli ad una delle due estremità [28] e intrecciateli tra loro [29], poi sigillate bene l'altra estremità [30].
Spennellate la superficie con l'uovo rimasto [31] e cospargete con la granella di pistacchi [32]. Infornate il pane intrecciato in forno statico preriscaldato a 180° per circa 40 minuti (160° per circa 30 minuti se ventilato). Una volta cotto, sfornatelo [33] e fatelo intiepidire prima di servirlo tagliato a fette!