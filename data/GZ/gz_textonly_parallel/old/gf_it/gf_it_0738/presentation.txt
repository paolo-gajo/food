Aperitivo in vista? Dopo avervi proposto una ricetta raffinata a base di lenticchie come il rosti, oggi è il turno di una variante stuzzicante e gustosa per dare una svolta al solito buffet e proporre un finger food da leccarsi i baffi: le polpette di lenticchie! Piccole sfere croccanti fuori, con un tenero e saporito ripieno dal gusto sorprendente, perché realizzato con le lenticchie! Fate il pieno di legumi in modo sfizioso e originale e fatevi rapire dal cuore saporito di queste polpette: lenticchie, patate e Grana Padano creano un mix di sapori davvero irresistibile. Per chi non ama annoiarsi in cucina e chi non mangia le lenticchie solo a Capodanno, la ricetta di oggi insieme alla fregola con lenticchie e la torta salata funghi e lenticchie è un modo insolito per servire questa miniera di proteine tutto l'inverno, in modo sempre diverso!