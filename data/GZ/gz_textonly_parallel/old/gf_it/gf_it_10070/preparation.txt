Per preparare le zeppole senza glutine come prima cosa realizzate la crema pasticcera. In un pentolino versate il latte, i semi del baccello di vaniglia e il baccello stesso [1]. Portate a sfiorare il bollore. Nel frattempo in un'altra ciotola versate i tuorli e lo zucchero [2]. Lavorate rapidamente con una frusta, quindi unite anche l'amido di mais [3] e mescolate ancora con la frusta fino ad ottenere un composto liscio e privo di grumi. 
Una volta che il latte avrà sfiorato il bollore versatene una parte all'interno del composto di tuorli [4] e mescolate per stemperarlo. Poi versate nuovamente il tutto nel tegame [5] e riportate sul fuoco. Mescolate con una frusta per pochi minuti [6].
Quando avrete ottenuto una crema liscia e priva di grumi [7], trasferitela all'interno di un contenitore basso e largo e coprite con pellicola a contatto [8]. Riponete in frigorifero a raffreddare per 2 ore. Nel frattempo preparate la pasta choux. Versate in un pentolino l'acqua [9], 
il burro [10] e un pizzico di sale [11]. Quando il composto avrà raggiunto il bollore, spostate dal fuoco e versate la farina di riso [12].
Unite anche l'amido di mais [13] e la farina di lupini [14]. Mescolate bene con un cucchiaio di legno [15] sino ad amalgamare tutti gli ingredienti.
Riportate sul fuoco e, sempre mescolando, cuocete il composto per circa 1 minuto [16]. Trasferitelo nella ciotola di una planetaria dotata di foglia e azionate la macchina. Versate un uovo [17] e aspettate che sia ben assorbito prima di aggiungere il secondo. Quando anche questo sarà ben assorbito unite anche il tuorlo [18].
Continuate a lavorare sino ad ottenere un impasto elastico e morbido, quindi trasferitelo in un sac-à-poche con bocchetta a stella da 13 mm [19]. Formate le zeppole su una teglia rivestita con carta forno creando dei cerchi del diametro di 8 cm [20]; con queste dosi dovreste ottenerne 8. Cuocete in forno ventilato preriscaldato a 200° per circa 25-30 minuti. Sfornate e lasciate raffreddare [21].
Quando la crema sarà ben fredda lavoratela alcuni istanti con una frusta e trasferitela in un sac-à-poche con bocchetta liscia da 10 mm. Farcite le zeppole ormai fredde spremendo la crema al centro [22], decorate con le amarene sciroppate e lo zucchero a velo [23]. Servite le vostre zeppole senza glutine, o conservatele in frigorifero fino a quel momento [24]. 