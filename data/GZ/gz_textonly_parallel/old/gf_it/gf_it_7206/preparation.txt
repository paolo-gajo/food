Per preparare gli sformatini di pane guttiau al vino rosso e mele, lavate le mele e dividetele a spicchi [1], senza togliere la buccia. Eliminate il picciolo e il torsolo e tagliate gli spicchi ancora a metà [2] per poi ridurli a cubetti di circa 1,5 cm [3].
Sciogliete il burro in una padella, aggiungete le mele [4] e il rosmarino [5], salate, pepate e fate rosolare a fiamma vivace per circa 10 minuti fino a che non risulteranno ben dorate [6].
Mettete il gorgonzola in un bicchiere alto e stretto, unite il latte [7] e frullate con un frullatore a immersione [8] fino ad ottenere una consistenza densa e cremosa, simile alla besciamella [9].
A questo punto potete assemblare gli sformatini: sistemate 4 coppapasta del diametro di 8 cm su una leccarda foderata con carta forno, poi spezzettate con le mani il pane guttiau e immergete un pezzo per volta nel vino rosso in modo che si ammorbidisca [10]. Create un primo strato di pane guttiau ammorbidito all’interno dei coppapasta [11], aggiungete dei tocchettini di mela [12]
e irrorate con un po’ di salsa al gorgonzola [13]. Aggiungete un pezzetto di pane guttiau croccante [14] e proseguite con gli strati alternando il pane guttiau ammorbidito [15],
le mele [16], il gorgonzola e il pane croccante fino ad ottenere un totale di 3 strati: finite con i pezzettini di mela irrorati di salsa al gorgonzola [17]. Cuocete gli sformatini all’interno del coppapasta in forno statico preriscaldato a 180° per 10 minuti [18].
Una volta cotti, trasferite gli sformatini sui piatti da portata, rimuovete delicatamente il coppapasta [19] e guarnite con un pezzettino di pane croccante [20], salsa al gorgonzola e qualche ago di rosmarino: i vostri sformatini di pane guttiau al vino rosso e mele sono pronti per essere serviti [21]!