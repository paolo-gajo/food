Per preparare le terrine di polenta e funghi porcini iniziate a realizzare proprio la polenta. In una pentola capiente versate l’acqua, aggiungete il sale grosso [1], un filo d'olio e portela a bollore. Quindi versate la farina per polenta a pioggia poco alla volta [2] e mescolate inizialmente con una frusta fino ad ottenere un composto privo di grumi [3].
Proseguite quindi mescolando la polenta con una spatola [4] o con un cucchiaio di legno per amalgamarla bene. Quando la polenta sarà pronta, versatela su un vassoio foderato con carta da forno [5], e livellate la superficie [6]. Dovrete ottenere uno spessore di circa 1 cm, quindi lasciate riposare a temperatura ambiente.
Nel frattempo dedicatevi alla pulizia dei funghi porcini: aiutandovi con un coltellino eliminate la terra in eccesso presente sul gambo [7] e utilizzando un panno leggermente umido pulite l’intero fungo [8]. A questo punto tagliate i porcini a fette, non troppo sottili [9].
Ponete in una padella l’olio e l’aglio, che farete dorare, poi aggiungete i funghi [10] e lasciateli stufare per circa 8-10 minuti; dopodiché salate, pepate, togliete l’aglio e aggiungete le foglioline di timo [11]. Una volta che la polenta sarà fredda tagliate la scamorza a cubetti [12] e iniziate a comporre le terrine.
Ungete il fondo fella terrina [13] e utilizzando un coppapasta intagliate 4 dischi da 7cm [14] e 4 da 8 cm. Componete le terrine posizionando il disco più piccolo sul fondo [15],
poi i funghi porcini [16], la scamorza a cubetti [17] e infine il disco più grande di polenta [18].
Ultimate le terrine [19] con la scamorza rimasta e gratinate per circa 10 minuti in forno statico a 200° [20] (se utilizzate il forno ventilato cuocete per circa 6 minuti a 180°). Sfornate [21] e servite le terrine di polenta e funghi porcini ancora calde.