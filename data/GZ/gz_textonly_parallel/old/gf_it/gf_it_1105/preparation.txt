Per realizzare la torta fredda con mousse ai lamponi e Nutella®, cominciate dalla base: per prima cosa fate sciogliere il burro in un pentolino, poi versate i biscotti nel mixer [1] e tritateli finemente. Aggiungete il burro fuso [2] e il sale e azionate nuovamente il mixer fino ad ottenere un composto omogeneo. Trasferite il composto in una ciotola e unite i frutti di bosco disidratati [3].
Sbriciolate leggermente i frutti di bosco mentre mescolate con le mani [4]. Foderate con la carta forno uno stampo a cerniera del diametro di 23 cm e distribuite il composto di biscotti sulla base e sui lati, compattandolo con il dorso di un cucchiaio [5]. Lasciate raffreddare la base in freezer per un’ora [6].
Nel frattempo potete occuparvi della meringa all’italiana: per prima cosa versate l’albume nella ciotola di una planetaria dotata di frusta [7], poi mettete lo zucchero in un pentolino [8] e aggiungete l’acqua [9]. Accendete il fuoco a fiamma dolce e misurate la temperatura con un termometro da cucina: quando lo sciroppo sarà arrivato a 115° potete iniziare a montare l’albume.
Ora portate lo sciroppo a 121° e versatelo a filo sugli albumi, abbassando la velocità delle fruste [10]. Dopo aver versato tutto lo sciroppo, aumentate nuovamente la velocità e continuate a montare finché il composto non sarà completamente freddo [11]. Mettete 75 g (circa metà) della meringa italiana in una ciotola e tenetela momentaneamente da parte; per le indicazioni su come utilizzare il composto avanzato consultate il consiglio in fondo alla ricetta. Mettete in ammollo la gelatina in fogli in acqua fredda [12].
Montate la panna liquida con le fruste elettriche [13], poi frullate i lamponi con un frullatore a immersione [14]. Trasferite la purea di lamponi in un pentolino, aggiungete la gelatina ammollata e ben strizzata [15] e lasciatela sciogliere a fuoco basso, mescolando bene.
A questo punto unite la salsa di lamponi intiepidita alla meringa italiana che avete tenuto da parte [16] e mescolate delicatamente dal basso verso l’alto per amalgamarle [17], poi aggiungete anche la panna montata [18].
Incorporate i due composti con poche mosse, per non rischiare di smontarli [19]. Prendete la base di biscotti ormai fredda e versate all’interno la mousse ottenuta [20], livellate con il dorso di un cucchiaio e riponete in frigorifero a rassodare per un’ora [21].
Trascorso il tempo di raffreddamento, trasferite la torta sul piatto da portata e dedicatevi alla decorazione: mettete Nutella® in un sac-à-poche con bocchetta da 6 mm (potete utilizzare una spatolina, se preferite) e create un motivo a spirale nel centro, fermandovi a pochi centimetri dal bordo [22]. Riempite lo spazio rimasto distribuendo le fragole e i frutti di bosco freschi a vostro piacimento [23], poi completate con qualche fogliolina di menta: la vostra torta fredda con mousse ai lamponi e Nutella® è pronta per essere servita [24]!