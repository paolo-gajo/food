La ricetta di oggi arriva dai Balcani, si tratta del burek ( conosciuto anche come borek o lakror) un piatto tipico di cui esistono numerose varianti a seconda dei paesi della penisola. Il burek si prepara generalmente con la pasta fillo o lo yufka, una sorta di pane molto sottile che viene farcito con diversi ingredienti come carne macinata , verdure o formaggio come nella versione che vi proponiamo in questa ricetta. Anche il nome del piatto varia in base al tipo di preparazione, il termine bur, di origine turca, significa arrotolare e si riferisce alla pasta che avvolge il ripieno, in base al tipo di forma che viene data alla pietanza si attribuisce un nome differente: sigara böreği ovvero a forma di sigaro o talaş böreği per indicare quello a pezzetti, questi sono solo alcuni esempi di varianti di questo piatto millenario con origini antichissime. Il burek al formaggio è un involucro di croccante pasta fillo farcita con un impasto a base di uova, yogurt e skuta, un formaggio tradizionale preparato con latte vaccino simile ad una  ricotta ma più asciutta e dal sapore più acidulo. Allargate i vostri orizzonti culinari e provate ricette dai sapori esotici come il burek al formaggio, un piatto semplice e saporito che non vi deluderà!