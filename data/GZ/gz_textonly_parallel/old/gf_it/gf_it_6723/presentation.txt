Immancabili nei cabaret dei pasticcini della nostra pasticceria tradizionale, i bignè sono dei dolcetti intramontabili e spesso protagonisti di altre golosità come il maestoso Croquembouche di Natale o la raffinata torta Saint Honorè. Accanto alla ricetta tradizionale si è diffusa di recente una variante dalla doppia consistenza: i bignè craquelin. In questi piccoli bocconcini ritroverete la classica consistenza della pasta choux nella base e scoprirete la nota croccante del craquelin, una piccola cupola di frolla che sormonta il bignè. Naturalmente anche queste delizie si gustano farcite con crema pasticcera, crema di nocciole oppure semplicemente con una spumosa e candida Chantilly come nella ricetta che vi proponiamo qui!