Per preparare i biscotti rustici alle mele, iniziate dalla frolla: in una planetaria versate lo zucchero di canna e il burro a pezzetti freddo [1]. Aggiungete anche il pizzico di sale [2] e il miele d'acacia [3]
e lavorate con la foglia della planetaria sino ad amalgamare tutti gli ingredienti. Unite gli albumi [4], i semi di mezza bacca di vaniglia [5] e lavorate nuovamente per circa 1-2 minuti. Infine unite la farina e il lievito [6]
e lavorate sino ad ottenere un impasto uniforme e compatto [7]. Trasferitelo su una spianatoia, compattatelo e avvolgetelo in pellicola per alimenti (8-9). Lasciate riposare l'impasto in frigorifero per almeno 30 minuti.
Preparate la farcitura: lavate e tagliate le mele prima a metà [10] e poi a spicchi, quindi togliete torsolo e semini e riducetele a fettine [11]. Mettete le mele in padella con lo zucchero e la cannella [12],
versate anche il succo d'arancia [13] e cuocete con il coperchio per circa 5 minuti. Una volta pronte trasferitele nel mixer insieme alla farina di nocciole [14] e alla farina di mandorle [15]
e frullate per qualche secondo per creare un composto omogeneo [16]. Tritate grossolanamente le nocciole e unitele al composto ottenuto in una ciotola [17], mescolate [18] e trasferite il ripieno in un sac-à-poche.
Riprendete la frolla, togliete la pellicola, spolverizzate leggermente il piano di lavoro e stendete l'impasto con un mattarello [19] per formare un quadrato di 30x30 cm. Rifinite i bordi per dare la giusta dimensione, quindi tagliate il quadrato in 3 strisce da 10 cm di larghezza [20]. Con il sac-à-poche realizzate una striscia di ripieno lungo il lato lungo di ciascuna striscia di frolla [21].
Arrotolate la frolla per ricoprire la farcia fino a completa chiusura formando 3 rotoli [22]. Lasciateli riposare in frigorifero per 5 minuti. Tagliate poi ogni rotolo in 3 pezzi da 10 cm di lunghezza ciascuno [23] e posizionateli su una leccarda con carta da forno [24].
Spennellate ciascun biscotto con l’uovo sbattuto [25] e spolverizzate con zucchero di canna [26]. Cuocete i biscotti rustici alle mele in forno ventilato preriscaldato a 180° nel ripiano medio del forno per circa 20 minuti. Una volta pronti, sfornate [27] e lasciate intiepidire i vostri biscotti rustici alle mele prima di servirli!