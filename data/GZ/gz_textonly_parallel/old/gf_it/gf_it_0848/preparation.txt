Per l'acqua aromatizzata depurativa con cetriolo e zenzero, iniziate da quest'ultimo: mondate la radice [1] e tagliate la polpa a fettine sottili [2]. Poi lavate e togliete la parte della buccia al cetriolo con un pelaverdure: iniziate da una striscia per il lungo [3],
quindi proseguite una striscia sì e una no [4]; infine tagliate il cetriolo a rondelle molto sottili [5]. Lavate, tamponate e sfogliate la menta. Prendete una bottiglia di vetro pulita (o una brocca come preferite) e riempitela con le fette di cetriolo [6],
lo zenzero [7], qualche ciuffo di menta fresca [8] e versate all’interno circa 500 ml di acqua naturale [9]. Riponete in frigorifero per almeno una notte in modo che gli ingredienti rilascino gli aromi in infusione.
Per preparare l'acqua aromatizzata digestiva con lamponi, limone e rosmarino, prendete un limone non trattato, lavatelo e asciugatelo, quindi ricavate la scorza prelevando solo la parte gialla, realizzando un'unica spirale (1-2). Lavate delicatamente i lamponi e sciacquate il rosmarino fresco. Poi ponete in una bottiglia di vetro pulita (o in una brocca) la scorza di limone [3]
e i lamponi [4], unite 3 o 4 rametti di rosmarino [5]. Versate 500 ml di acqua e ponete in frigorifero per almeno una notte in modo che si aromatizzi a sufficienza [6].
Per l'acqua aromatizzata "remineralizzante", lavate le susine, quindi intaccate fino al nocciolo [1] e proseguite su tutto il frutto per ricavare degli spicchi [2]. Lavate e affettate il lime per ricavarne delle fettine sottili (vi serviranno in totale circa 10 g di lime) [3];
lavate le albicocche, dividetele a metà per estrarre il nocciolo [4], quindi inseritele in una bottiglia di vetro pulita (o in una brocca) [5], aggiungete anche le prugne [6] 
e il lime [7], poi lavate, asciugate e inserite anche il finocchietto [8]. Versate infine 500 ml di acqua e ponete la bottiglia in frigorifero per una notte [9].
Per l'acqua aromatizzata "dissetante" alle pesche e more, prendete la pesca e lavatela accuratamente, poi incidete fino al nocciolo [1] e man a mano proseguite con tutto il frutto in modo da ricavare degli spicchi [2]. Lavate delicatamente le more, poi ponetele in una bottiglia di vetro (o in una brocca) [3],
aggiungete anche gli spicchi di pesca [4] e il timo fresco lavato e asciugato [5]. Versate 500 ml di acqua e fate riposare per almeno una notte l'acqua aromatizzata in frigorifero in modo che la frutta rilasci i suoi aromi [6].