"Bisogna bere 2 litri di acqua al giorno". Questo il mantra costante di nutrizionisti e medici: l'acqua fa bene, accelera il metabolismo, riduce la ritenzione idrica... certo è che non sempre si è invogliati a riempirsi il bicchiere vuoto. Così da qualche anno a questa parte, soprattutto in estate, i banconi dei locali si riempiono di acque aromatizzate con erbe e frutta, una valida alternativa ad una bevanda dissetante e zuccherata o al té freddo! Noi vi proponiamo un'acqua aromatizzata fai-da-te che necessiterà solo di una notte di riposo in frigorifero per permettere a frutta e verdura in infusione di rilasciare aromi e profumi. Rosmarino e lamponi, more e pesche, zenzero e cetriolo sono alcuni abbinamenti che vi proponiamo per un'acqua aromatizzata dissetante, energizzante, antiossidante, digestiva o semplicemente fruttata.