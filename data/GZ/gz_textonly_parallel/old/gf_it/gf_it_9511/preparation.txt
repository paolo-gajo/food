Per preparare il salmone al cartoccio con verdurine miste mettete in ammollo i capperi in una ciotolina piena d'acqua per 5 minuti [1] e nel frattempo lavate sotto acqua fresca corrente le verdure. Trascorso il tempo necessario, scolate le olive nere denocciolate [2] e i capperi, lavandoli bene con l'acqua, e tenete da parte. Tagliate le zucchine a fettine dello spessore di 1 cm oppure, se sono piuttosto piccole, a cubetti [3].
Tagliate la melanzana a metà [4], poi a fette, quindi riducetela a cubetti di 1 cm [5]. Pulite i carciofi, eliminando le punte, divideteli a metà e poi in 4 spicchi [6];
man mano che tagliate i carciofi, metteteli a bagno in una ciotola con acqua e limone e mettete da parte [7]. Prendete il salmone, passate bene il polpastrello sulla polpa per controllare la presenza di lische residue ed eventualmente toglietele con l'aiuto di una pinza da cucina [8]; poi con un coltello dividetelo in 4 tranci del peso di 215 g ciascuno [9].
A questo punto potete preparare il cartoccio: in una teglia dai bordi alti stendete un foglio di alluminio lungo almeno 30 cm e sopra di esso uno di carta da forno leggermente più corto [10]. Adagiatevi un trancio di salmone e 50 gr di zucchine [11]; scolate dall'acqua acidulata i carciofi tagliati a cubetti e aggiungetene 1/4 [12].
Unite 5 g di capperi [13], 15 g di olive nere, l'aneto [14] e 1/4 delle melanzane tagliate a tocchetti [15]; regolate di sale e pepe a vostro piacimento.
Terminate versando un cucchiaino di olio e poi chiudete il cartoccio [16], unendo prima i lembi del foglio di carta da forno [17] e poi sigillando bene l'alluminio [18].
Richiudete le due estremità laterali a caramella [19], quindi ripetete l'operazione per gli altri 3 tranci di salmone restanti. Cuocete in forno statico preriscaldato a 150° per circa 40 minuti (o in forno ventilato 130° per 30 minuti). Quando il filetto sarà pronto [20], sfornate e servite il salmone al cartoccio con verdurine miste ben caldo [21].