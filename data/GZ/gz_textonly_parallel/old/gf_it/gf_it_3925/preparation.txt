Per preparare gli spaghetti cacio e pepe, come prima cosa occupatevi di grattugiare 200 g di Pecorino. Proseguite mettendo a bollire l'acqua in un tegame (mettetene circa la metà di quanto ne usate di solito per cuocere la pasta, così sarà più ricca di amido) e quando bollirà potete salare a piacere. Una volta salata, potete cuocere gli spaghetti [1]. Nel frattempo, versate i grani di pepe interi su un tagliere [2], quindi schiacciateli pestando con un pestello per carne o un macinino [3]. In questo modo si sprigionerà maggiormente il profumo pungente del pepe.
Versate metà dose di pepe schiacciato in una padella ampia antiaderente [4], tostatelo a fuoco dolce mescolando con una paletta di legno [5], poi sfumate con paio di mestoli di acqua di cottura della pasta [5]. Le bollicine che vedrete comparire saranno dovute all'amido contenuto nell'acqua. Scolate quindi gli spaghetti quando saranno molto al dente (tenendo da parte l'acqua di cottura) e versateli direttamente nella padella con il pepe tostato [6]; proseguiranno la cottura con il condimento.
Smuovete la pasta continuamente con delle pinze da cucina per farla "respirare" [7] e aggiungete un mestolo di acqua o due al bisogno, per continuare la cottura risottando gli spaghetti [8]. Continuate a versare un mestolo di acqua solo al bisogno (quando vedete che la padella è quasi completamente asciutta) e a rimestare con le pinze da cucina. Nel frattempo che la pasta arriva a cottura, occupatevi della crema al Pecorino (non iniziate prima questa operazione perchè la crema si rapprenderebbe troppo): versatene circa metà dose di Pecorino grattugiato in una ciotola [9].
Aggiungete un mestolo di acqua di cottura della pasta sul Pecorino grattugiato [10]. Mescolate con una frusta [11] in maniera energica e aggiungete ancora acqua al bisogno. Unite poi la dose restante di Pecorino, tenendone poco da parte per condire successivamente [12]. Unite ancora un po' di acqua al bisogno: in questa fase dovrete calibrare bene dose di Pecorino e acqua per ottenere una cremina della giusta consistenzae senza grumi.
Terminate la cottura della pasta, aggiungendo poca acqua calda ancora se necessario; prima di unire la crema di Pecorino, mescolate brevemente la crema ponendo la ciotola sopra il vapore del tegame con acqua calda, mescolate sempre con la frusta [13], così da riportare la crema ad una temperatura simile a quella della pasta se necessario [14]. Spegnete il fuoco della padella con gli spaghetti e versate la crema di Pecorino [15].
Mentre versate la crema di Pecorino sugli spaghetti, muoveteli continuamente con la pinza da cucina [16], versate anche il Pecorino che avevate tenuto da parte [17], mescolate e saltate ancora la pasta quindi impiattate i vostri spaghetti cacio e pepe e insaporite con il restante pepe, gustate subito in tutta la loro cremosità [18]!