Per realizzare lo strudel rosso al pomodoro con ripieno di tonno, broccolo e porro incominciate con la preparazione dell’ impasto. In una ciotolina sciogliete il concentrato di pomodoro nell’ acqua [1]. Setacciate la farina in una ciotola capiente e aggiungete il sale, l’ uovo, il concentrato sciolto nell’acqua [2] e l’olio [3].
Impastate con le mani per raccogliere gli ingredienti [4] e lavorateli sul piano di lavoro fino ad ottenere un impasto liscio e omogeneo. Formate una pallina, ponetela in una ciotola e coprite con la pellicola trasparente [5], lasciando riposare l'impasto a temperatura ambiente per 1 ora. Nel frattempo dedicatevi al ripieno: grattugiate il formaggio, denocciolate le olive, tagliatele a rondelle e mettete a sgocciolare il tonno dall’olio in eccesso in un colino. Ricavate da un cespo di broccolo le cimette, eliminando la parte inferiore più coriacea [6].
Ponete sul fuoco una pentola con abbondante acqua salata e fate sbollentare i broccoli per 5-8 minuti [7]. Una volta pronti [8], scolateli dall’acqua [9],
successivamente poneteli ancora caldi in un bicchiere alto; frullateli con un frullatore ad immersione per ottenere una crema molto densa [10]. Lasciatela raffreddare, intanto affettate il porro finemente [11], dopo aver eliminato le estremità, quindi fatelo appassire in una padella antiaderente con l’olio per 10-15 minuti a fuoco molto basso [12].
Quando i porri saranno pronti [13], spegnete e dedicatevi alla composizione dello strudel. Trascorso il tempo necessario, con un mattarello stendete l’impasto su un panno di lino infarinato (in modo che sia più facile arrotolarlo) [14] in una sfoglia sottile 4-5 mm e delle dimensioni di un rettangolo delle dimensioni di 45x50 cm. Con un cucchiaio spalmate la crema di broccoli ormai fredda che avete preparato [15], lasciando un bordo di circa 4-5 cm.
Distribuite anche i porri, il tonno sbriciolato grossolanamente con una forchetta [16]. Terminate con il formaggio grattugiato [17], le olive nere a rondelle [18] e un pizzico di pepe, poi spennellate i bordi senza ripieno con una parte dell'albume. 
Arrotolate lo strudel dal lato più lungo su se stesso con l’aiuto del canovaccio [19]. Terminata questa operazione [20], ripiegate le due estremità in basso, quindi ponete lo strudel che avete realizzato su una leccarda foderata con una foglio di carta da forno, tenendo la chiusura nella parte inferiore [21].
Spennellate la superficie con l’albume restante [22], poi cospargetela con una manciata di semi di papavero [23]. Fate cuocere in forno statico preriscaldato a 180° per 45 minuti (o a 160° per 35 minuti se in forno ventilato). Una volta pronto, potrete gustare il vostro strudel rosso al pomodoro con ripieno di tonno, broccolo e porro caldo oppure tiepido [24]!