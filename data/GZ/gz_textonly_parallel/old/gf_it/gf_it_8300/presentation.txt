Le conosciamo comunemente come lingue di gatto per la loro forma piatta, stretta e allungata. Il termine tecnico in pasticceria per questi deliziosi biscottini molto semplici da realizzare è massa a sigaretta come ci spiega il Maestro Iginio Massari, che le ha realizzate per noi. Tutti le abbiamo assaggiate almeno una volta, nascoste tra gli altri biscotti e pasticcini nei "cabaret" di paste della domenica. Si preparano in pochi minuti, realizzando un delicato impasto a base di burro, zucchero, farina e albumi. Ideali da servire per la merenda insieme a della piccola pasticceria, poiché si abbinano perfettamente al tè, oppure servite con il gelato, con dolci al cucchiaio, creme golose e macedonie di frutta. Le lingue di gatto si possono inoltre utilizzare anche per guarnire torte, aggiungendo un tocco di eleganza e golosità in più!