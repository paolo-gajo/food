Per realizzare il ciambellone all'acqua per prima cosa grattugiate la scorza del limone e tenetela da parte [1]. Separate i tuorli dagli albumi, montate questi ultimi a neve ferma con le fruste [2] aggiungendo metà dello zucchero [3].
Gli albumi devono risultare bianchi e spumosi [4]. Versate i tuorli con il resto dello zucchero in una ciotola [4] e montateli con le fruste [6]. 
Dovete ottenere un composto chiaro e spumoso. A questo punto versate l’olio a filo [7] e poi l’ acqua [8], lavorate l’impasto per qualche secondo, infine aromatizzate con la scorza del limone [9].
In una ciotola setacciate la farina [10], il lievito e l’ amido di mais [11]. Aggiungete le polveri al composto di tuorli poco alla volta, mescolando sempre con le fruste [12].
Incorporate per ultimi gli albumi montati a neve, prima un paio di cucchiai [13], mescolate con una spatola e poi unite il resto mescolando delicatamente con movimenti dal basso verso l'alto. L'impasto è pronto [14]. Imburrate ed infarinate uno stampo per ciambella da 24 cm di diametro [15].
Versate all’interno l’impasto [16] e cuocete in forno statico preriscaldato a 170° per 45-50 minuti sul ripiano basso del forno. Una volta che la ciambella sarà cotta, sfornatela [17], lasciatela raffreddare completamente, toglietela dallo stampo e servitela con una spolverata di zucchero a velo [18].