Per preparare le roselline di frolla al cacao, per prima cosa setacciate in una ciotola la farina insieme alla fecola di patate e al cacao [1] e mescolate per amalgamare il tutto. Nella ciotola di una planetaria munita di gancio a frusta versate il burro ammorbidito e lo zucchero di canna a velo [2], azionate la planetaria e aggiungete anche la scorza d’arancia grattugiata [3].
Quando il burro e lo zucchero saranno diventati cremosi, versate gli albumi [4] e continuate a lavorare per incorporarli, aiutandovi con una spatola per raccogliere il composto dai bordi della ciotola [5]. Infine aggiungete le polveri setacciate, un cucchiaio per volta [6].
Continuate a lavorare l’impasto per amalgamare il tutto [6], poi trasferitelo in un sac-à-poche con bocchetta a stella da 6 mm. Foderate una leccarda con carta forno e con il sac-à-poche formate delle roselline del diametro di 5-6 cm [8]. Cuocete in forno ventilato preriscaldato a 170° per circa 15 minuti [9].
Una volta cotte, sfornate le roselline [10] e trasferitele su una gratella per farle raffreddare [11]. Le vostre roselline di frolla al cacao sono pronte per essere gustate o regalate [12]!