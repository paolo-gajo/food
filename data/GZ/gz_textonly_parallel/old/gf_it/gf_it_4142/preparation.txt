Per preparare il risotto ai carciofi, iniziate a fare il brodo vegetale.Pulite e tagliate ora i carciofi ma prima di toccarli proteggete le mani con dei guanti in lattice o strofinando sulla pelle del limone per evitare che diventino nere.Togliete le foglie esterne più spesse [1] fino ad arrivare a quelle tenere, poi , con un coltello, recidete le sommità più dure e privateli anche del gambo [2]. Pelate ora i gambi eliminando la parte esterna più filamentosa, quindi tagliateli a cubetti [3] e teneteli separati dal resto in una bacinella riempita con acqua e limone per non farli annerire.
Tagliate ora i cuori di carciofo a metà, privateli della barbetta interna e riduceteli in quarti [4]. Immergete anche questi in una bacinella riempita con acqua e succo di limone [5]. Mondate e tritate finemente gli scalogni [6], separatamente: uno vi servirà per la cottura dei carciofi e uno per il soffritto del risotto.
In una padella antiaderente irrorata di olio extravergine di oliva fate soffriggere lo spicchio d’aglio senza privarlo della pelle [7] e, a rosolatura completata, rimuovetelo [8]. Aggiungete all’olio caldo il trito di uno scalogno e lasciatelo soffriggere qualche secondo [9].
A questo punto irrorate le cipolle con un mestolo di brodo vegetale [10] e aggiungete i quarti di carciofo [11], che farete cuocere a fuoco dolce per 10-15 minuti. Se notate che si asciugano troppo, aggiungete poco brodo. Una volta cotti, aggiustate di sale e pepe [12],
tritate il timo e aggiungete anche questo [13]. Tenete da parte i cuori di carciofo cotti.Iniziate ora il risotto. In un tegame irrorato di olio extravergine di oliva fate soffriggere il rimanente trito di scalogno [14] e quando sarà imbiondito aggiungete il riso [15].
Mescolatelo un paio di minuti per farlo tostare bene e a questo punto sfumatelo con il vino bianco [16]. Aggiungete i gambi di carciofo a cubetti [17] e iniziate ora ad aggiungere il brodo vegetale poco alla volta mantecando costantemente [18]: il riso impiegherà in tutto circa 15 minuti e usate solo la quantità di brodo necessaria.
A metà cottura, quindi dopo una decina di minuti circa, aggiungete i carciofi cotti in precedenza [19] e proseguite la cottura aggiungendo poco brodo alla volta e mescolando [20]. Quando il riso è cotto spegnete il fuoco. Mantecate il risotto con il burro e il Grana Padano grattugiato [21],
quindi aggiustate di pepe e sale [22] e ultimate con il timo spezzettato grossolanamente [23]. Potete impiattare il vostro risotto ai carciofi [24]: servitelo subito!