Per preparare le polpette di pere e Blu di capra, iniziate prendendo la pagnotta di cereali: privatela della crosta (40 g di crosta vi serviranno successivamente per la panatura, quindi tenete da parte) [1]; tagliate la mollica a pezzi [2] e ponetela in un mixer [3]
riducetela in polvere fine [4]. Poi passate a pulire le pere Abate: sbucciatele [5], quindi dividetele a metà e tagliate via semini e torsolo [6]
Grattugiate le pere con una grattugia a maglie strette [7] e raccogliete la polpa in un colino. Schiacciate con il dorso di un cucchiaio per eliminare il grosso dell’acqua [8], poi strizzate ulteriormente la polpa con le mani [9], fino a ottenere una pallotta asciutta.
Trasferite la polpa in una ciotola e unite la scorza grattugiata di un limone non trattato [10], il Pecorino grattugiato [11], salate e pepate a piaere [12]
Tritate anche i gherigli di noci sempre utilizzando il mixer ma con pochi colpi di lama perchè non fuoriesca troppo olio [13], unitele al resto degli ingredienti [14] , versate anche la mollica di pane tritata in precedenza [15]
Impastate tutto a mano per ottenere un composto piuttosto compatto [16]. Prelevate una piccola porzione di impasto, arrotondatela tra i palmi delle mani, poi schiacciatela al centro per creare una conchetta [17] da riempire con un cucchiaino di formaggio Blu di capra [18].
Sigillate ciascuna polpetta per inglobare il formaggio, aiutandovi con poco altro impasto se necessario [19]. Date una forma tondeggiante roteando tra i palmi ciascuna pallina [20] e proseguite così fino a terminare tutti gli ingredienti: con queste dosi otterrete circa 10 polpette. Mettete da parte le polpette, passate a preparare la panatura: sbattete le uova con un pizzico di sale [21].
Sempre nel mixer, ponete 40 g della crosta di pane tenuta da parte [22], frullatela finemente [23], quindi trasferitela in una ciotola e aromatizzate con rosmarino tritato [24]
Passate ciascuna polpetta nelle uova sbattute [25] e poi nel pangrattato al rosmarino [26]. Via via che sono pronte disponete le polpette sul vassoio [27].
In un tegame scaldate abbondante olio di semi; quando sarà arrivato alla temperatura di 170° da misurare con un termometro da cucina, friggete poche polpette alla volta in modo da non abbassare eccessivamente la temperatura [28]; ci vorranno circa 3 minuti perchè si dorino [29]. Scolatele su carta assorbente man a mano [30], quindi gustate le polpette pere e Blu di Capra a piacere da sole o accompagnate da un’insalatina di rucola, valeriana, noci, pere fresche e aceto balsamico!