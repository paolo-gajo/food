Se preparate le escargot à la Bourguignonne con lumache fresche, dovrete prima di tutto farle spurgare per un paio di giorni, mettendole in un contenitore chiuso, ma con dei fori per far passare dell’aria, e lasciandole in un luogo fresco ed asciutto al buio. Passati i 2 giorni, sciacquate bene le lumache sotto acqua corrente [1] e sbollentate le lumache in acqua per circa 1 oretta; schiumate la superficie dell'acqua durante la cottura. Dopo circa un'ora, scolate per bene le lumache e sgusciatele: tenete ferma la conchiglia, tirate fuori dal loro guscio la lumaca con l’ausilio di una pinza da cucina [2] o con uno stuzzichino. Tenete da parte i gusci e fateli bollire per circa 10 minuti in acqua con un cucchiaino raso di bicarbonato, scolateli, sciacquateli e lasciateli asciugare. Continuate con le lumache estratte dal guscio, eliminando la parte inferiore nera (l’intestino) e conservando il corpo, o piede, delle lumache [3].
Mettete sul fuoco una pentola capiente con l'acqua, la cipolla sbucciata e tagliata in quarti, i rametti di prezzemolo e il pepe in grani [4]. Appena il brodo bollirà, salatelo e unite le lumache precedentemente pulite [5]. Fate insaporire le lumache nel brodo per circa un'ora e mezza, fino a quando saranno morbide. Appena terminata la cottura, scolate per bene le lumache [6] e tenetele da parte.
Passate ora alla preparazione della crema al burro: lavorate il burro ammorbidito a temperatura ambiente con una spatola, fino ad ottenere la consistenza di una pomata [7]. Aggiungete al burro l'aglio schiacciato [8], sale, pepe e il prezzemolo tritato [9] e amalgamte bene tutti gli ingredienti.
Ora componete le escargot: prendete un guscio, precedentemente lavato e sciugato, e farcitelo con la crema aromatizzata [10]; infilate una lumaca nel guscio, premendo bene [11] e siggillate l'escargot con altra crema [12]. Continuate così fino a terminare tutte le lumache.
Ponete le escargot in una pirofila apposita con degli incavi in cui sistemarle [13]: è molto importante che le escargot à la bourguignonne vengano cotte con la bocca della lumaca rivolta verso l'alto, così che il burro durante la cottura non fuoriesca e si bruci, lasciando la lumaca senza condimento. Se non avete il piatto apposito, in alternativa, potete usare una pirofila (leggi il consiglio di Sonia). Infornate le escargot in forno statico per 8 minuti a 200° (ventilato 180° per 5 minuti) [14]. Il burro durante la cottura si ritirerà per formare una salsa molto saporita, di colore verde [15]. Le vostre escargot à la Bourguignonne sono pronte, sevitele calde!