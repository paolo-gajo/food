Per preparare la parmigiana bianca di zucchine, iniziate a tagliare le zucchine a fette spesse 2-3 mm aiutandovi con una mandolina [1]. Scaldate una griglia, adagiate le zucchine [2] e grigliatele man a mano da entrambi i lati per pochi minuti [3], facendo attenzione a non romperle. Poi tenete da parte. 
Tagliate la provola a fette di circa 3-4 mm [4]. Lavate e spuntate il cipollotto, poi affettatelo finemente [5]. Occupatevi ora della speciale besciamella: scaldate il latte in un pentolino [6].
In un altro pentolino mettete a sciogliere il burro [8] e aggiungete il cipollotto tritato [8], che dovrà imbiondire. Aggiungete la farina a pioggia [9], mescolando con una frusta per ottenere un roux ben amalgamato.
A questo punto aggiungete il latte [10] e stemperate tutto il composto, mescolando bene con la frusta. Continuando a mescolare, fate cuocere il composto a fuoco basso fino a che non si sarà addensato, insaporite con sale, noce moscata [11] e pepe [12]. 
A fine cottura versate il rosmarino tritato [13] e tenete da parte. Ora prendete una teglia di circa 20 cm e ungetela con olio extravergine d'oliva per tutta la sua superficie [14]. Stendete uno strato di besciamella [15] 
e cominciate a disporre le fette di zucchina grigliate come in foto [16][17]. Cospargete con altra besciamella [18]
Distribuite un paio di cucchiai di Grana grattugiato [19] e terminate con le fette di provola [20]. Proseguite alternando gli strati, dovreste ottenerne circa 6/7 [21]. 
Terminate con l'ultimo strato di zucchine [22], uno strato di besciamella un'ultima generosa manciata di grana [23]. Cuocete in forno già caldo a 180° per 30 minuti circa, fino a che non sarà comparsa una bella crosticina dorata sulla superficie. Lasciate riposare 15 minuti prima di tagliare la vostra parmigiana bianca di zucchine [24].