Per preparare le sfoglie alle olive con ricotta e peperoni grigliati lavate per bene i peperoni e metteteli a grigliare in forno ventilato, a 250°, per 20 minuti [1]. Quando saranno pronti spellateli, privateli dei semi [2] e tagliateli a striscioline, poi a dadini, tenendo da parte qualche strisciolina per la decorazione finale [3].
Mettete la ricotta in una ciotolina e unite i peperoni a dadini [4], quindi tritate finemente la sartoreggia e unitela al composto [5], tenendone sempre da parte qualche fogliolina per la decorazione finale. Mescolate bene con una forchetta per amalgamare tutti gli ingredienti e aggiustate di sale [6].
A questo punto trasferite il composto in una sac à poche con bocchetta stellata e iniziate a comporre le sfoglie spremendo un ciuffo di crema di ricotta e peperoni grigliati su ogni sfoglia [7], quindi sistemate al centro una strisciolina di peperone arrotolata [8] ed infine qualche fogliolina di sartoreggia su ogni peperone [9].