Per preparare i crostini con crema di lenticchie al rosmarino iniziate dalla realizzazione delle lenticchie saporite agli aromi: in una pentola antiaderente fate soffriggere la cipolla tritata finemente con poco olio, a fuoco basso, quindi aggiungete le foglie di alloro, le bacche di ginepro e i chiodi di garofano [1]. Tagliate finemente la pancetta affumicata, a striscioline o a dadini, quindi aggiungetela alla cipolla [2]. Quando la cipolla sarà appassita, aggiungete le lenticchie secche [3].
Fate cuocere il tutto per qualche minuto, sempre a fuoco dolce; aggiungete quindi un bicchiere di vino rosso e lasciate sfumare [4]. Bagnate le lenticchie con il brodo [5] , a filo, e continuate la cottura per almeno 45/60 minuti, a pentola coperta [6]. Controllate spesso che i legumi non si asciughino troppo: in tal caso aggiungete qualche mestolo di brodo.
Una volta pronte le lenticchie [7], trasferitele in un mixer [8], tenendone da parte un po’ per la guarnizione finale, e riducetele in crema [9], quindi fate fondere metà del burro previsto nella ricetta in una padella antiaderente.
Aggiungete al burro fuso la crema di lenticchie [10], il rosmarino tritato [11] e, a piacere, poca acqua per rendere più fluida la crema stessa; amalgamate il tutto facendo attenzione a non far asciugare troppo il composto. Tagliate a fette il pane [12] e in un altro tegame sciogliete il rimanente burro,
nel quale farete tostare i crostini per un paio di minuti [13], girandoli su entrambi i lati. Trasferite ora la crema di lenticchie in una sac à poche e spremetene un po’ su ogni crostino [14], infine guarnite con un po’ delle lenticchie che avevate tenuto da parte [15], aiutandovi con un cucchiaino, e qualche aghetto di rosmarino.