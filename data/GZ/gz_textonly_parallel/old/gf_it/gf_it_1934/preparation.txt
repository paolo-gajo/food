Per preparare gli involtini alla pizzaiola, iniziate ponendo lo spicchio d’aglio schiacciato in un ampio tegame con l’olio. Fate dorare l’aglio e poi aggiungete la passata di pomodoro [1], portate a cottura salando e pepando. In ultimo aggiungete l’origano e il prezzemolo. Mentre il sugo cuoce battete leggermente le fettine di carne con un batticarne, pareggiatele se dovessero essere molto irregolari. Tagliate la mozzarella (o la scamorza) in fettine sottili [2] e mettetela a scolare su un colino, di modo che perda più acqua possibile. Tritate finemente le olive nere [3].
Su ogni fettina di carne ponete 2/3 fettine di mozzarella ben sgocciolata [4], distribuite il trito di olive [5] e arrotolate la carne dal lato più corto a mo’ di involtino [6],
che andrete a chiudere bene con due stecchini [7]. Ponete gli involtini così preparati nel sugo [8], salateli su entrambi i lati, coprite con il coperchio e cuocete a fuoco molto basso (il sugo dovrà leggermente sobbollire) per circa 20 minuti. A cottura ultimata [9] aggiustate di sale. Se la mozzarella avesse perso dell’acqua durante la cottura estraete gli involtini dalla padella, teneteli al caldo e fate leggermente restringere il sughetto! Servite gli involtini ben caldi accompagnandoli con del purè di patate o con del riso bollito!