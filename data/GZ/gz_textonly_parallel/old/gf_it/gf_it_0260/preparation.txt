Per realizzare la pasta alla carbonara di zucchine per prima cosa lavate e spuntate le zucchine, quindi tagliatele a bastoncini [1] e da questi ricavate dei dadini [2]. Nel frattempo ponete sul fuoco una pentola colma di acqua salata e portate al bollore, servirà per la cottura della pasta. In un tegame scaldate l'olio di oliva [3].
Aggiungete le zucchine [4] e rosolatele per circa 6-7 minuti a fuoco vivace, devono rimanere croccanti. In una ciotola versate i tuorli e il pecorino [5] e mescolate con la frusta [6].
Versate un mestolo di acqua di cottura della pasta [7] e mescolate per ottenere un composto cremoso [8]. Intanto cuocete la pasta per il tempo indicato sulla confezione [9].
Salate e pepate le zucchine rosolate [10] e quando la pasta sarà pronta, scolatela direttamente nel tegame [11]. A fuoco spento incorporate il composto di tuorli e formaggio [12].
Mescolate per amalgamare [13], servite la pasta alla carbonara di zucchine [14] guarnendo i piatti con scaglie di pecorino a piacere [15].