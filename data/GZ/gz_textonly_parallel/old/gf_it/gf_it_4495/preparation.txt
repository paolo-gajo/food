Per preparare i tortellini in brodo iniziate dal ripieno che avrà bisogno di un lungo riposo. Tagliate in pezzi la mortadella, il prosciutto e la lonza, eliminando le parti esterne più dure. Passate il tutto nel macina carne, utilizzando uno stampo medio [1] e raccogliendo la carne tritata in una ciotola. Non mettete da parte il trita carne, servirà di nuovo. Aggiungete alla carne macinata il formaggio grattugiato [2], il sale, il pepe e l'uovo [3]. Unite anche un pizzico di noce moscata grattugiata. Amalgamate tutti gli ingredienti impastando con le mani.
Passate nuovamente nel tritacarne, questa volta utilizzando lo stampo più sottile [4]. Compattate ancora con le mani, poi coprite con pellicola e riponete in frigo per 12 ore. Quando mancheranno circa 4 ore preparate il brodo di carne. Sbucciate la cipolla e tagliatela a metà [5]. Inserite 3 chiodi di garofano su ciascuna metà [6]
e sistematele all'interno di una padella calda [7]. Lavate bene il sedano e la carota, poi tagliateli in pezzi [8]. Versate la gallina e il manzo in una pentola capiente [9].
Aggiungete anche sedano e carote [10]. Quando le cipolle saranno ben dorate prelevatele con una forchetta [11] e trasferitele in pentola [12].
Aggiungete l'acqua [13] e un pizzico di sale. Cuocete a fuoco medio [14]. Dal bollore ci vorranno circa 4 ore. Nel frattempo preparate la pasta all'uovo. Versate la farina su una spianatoia e date la classica forma a fontana. Versate all'interno le uova leggermente sbattute [15] 
e iniziate a mescolare gli ingredienti con una forchetta. Passate poi ad impastare a mano [16], continuate fino ad ottenere un panetto omogeneo. Avvolgetelo nella pellicola [17] e lasciatelo riposare a temperatura ambiente. Di tanto in tanto controllate il brodo e schiumatelo utilizzando una schiumarola [18]. 
Riprendete la pasta all'uovo e trasferitela su una spianatoia. Schiacciatela con le mani per appiattirla, poi stendetela con un mattarello fino ad ottenere una sfoglia molto sottile [19]. Utilizzando una rotella tagliapasta o una bicicletta tagliapasta realizzate dei quadratini [20]. Posizionate al centro di ogni quadratino una punta di ripieno [21]. 
Sollevatene uno, chiudetelo in modo da formare un triangolino e fate una leggera pressione sui bordi. Adesso abbassate i due bordi laterali, facendoli andare attorno al dito [22]. Sigillate pizzicando i due bordi di pasta, e il primo tortellino è pronto [23]. Fate la stessa cosa per tutti gli altri e man mano disponeteli su un vassoio con un canovaccio [24].
Quando il brodo sarà pronto estraete con una schiumarola la carne e le verdure [25]. Trasferite in una ciotola [26]. Assaggiate quindi il brodo ed eventualmente regolate di sale [27]. 
Poi filtratelo, dividendo il brodo in due pentole [28]. Portate di nuovo una delle due pentole con il brodo a bollore e tenete in caldo l'altra. Non appena il brodo inizierà a bollire immergete i tortellini [29]. Aspettate pochi minuti fino a che verranno a galla, poi utilizzando una schiumarola prelevate una porzione di tortellini [30]
e trasferiteli in un piatto [31]. Aggiungete il brodo caldo, prelevandolo dall'altra pentola, in questo modo risulterà più limpido [32]. Fate lo stesso fino a terminare tutti i piatti e serviteli [33]. 