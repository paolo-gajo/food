Il ragù alla napoletana è una delle più alte istituzioni della cucina campana. Un lungo procedimento sia nelle preparazioni che nella cottura. Del resto, lo dicevano anche i saggi, la calma è la virtù dei forti e nel nostro caso la pazienza è il dono di chi vuole le cose buone. Sugo di pomodoro in cui la prolungata cottura rendere morbidissimi i pezzi di manzo, le puntine di maiale e le polpette di carne, poi le salsicce e infine degli involtini di carne che portano il nome di braciole napoletane al sugo. Al sugo, abbiamo scelto di specificare questa caratteristica perché le braciole andrebbero, appunto, cotte nel ragù insieme agli altri ingredienti. Ma visto che questi involtini sono talmente sfiziosi, molto spesso succede che le braciole napoletane al sugo vengano preparate come secondo piatto espresso per una cena in famiglia. Del resto bastano pochi ingredienti per questi involtini, un po' di pane con cui fare la scarpetta e un pizzico di armonia che in famiglia non guasta mai. Scoprirete che questa ricetta in breve potrà diventare una piccola parentesi felice e famigliare, un po' come quando una volta si usava stare tutti insieme aspettando che il ragù fosse pronto.