Preparate l’impasto del tortano sciogliendo il cubetto di lievito di birra in una tazza d’acqua tiepida (che toglierete dai 280 ml di acqua totali) [1]. In un'altra caraffa ponete l’acqua che rimane, sciogliete il sale [2] e tenete da parte. Versate i due tipi di farina in una ciotola se impasterete a mano [3], oppure se preferite nella tazza di una planetaria munita di foglia,
unite lo strutto [4], l'acqua in cui avete sciolto il sale [5] , il lievito [6], anch'esso precedentemente sciolto in acqua, e il pepe macinato.
Iniziate a lavorare gli ingredienti con le mani [7] (o nella planetaria, sostituendo la foglia con il gancio), poi trasferite l'impasto su una spianatoia [8] e lavoratelo fino ad ottenere un composto liscio ed omogeneo [9]; potrebbe essere necessario aggiungere ancora un po' d'acqua, nel caso aggiungetene pochissima.
Mettete il tutto in una ciotola infarinata coperta con la pellicola trasparente [10] e lasciate lievitare almeno 2 ore in luogo tiepido fino al raddoppiamento del volume dell’impasto, potete tenere l'impasto del tortano in forno spento con la luce accesa. Nel frattempo riducete i salumi e i formaggi in cubetti [11]. Una volta trascorso il tempo necessario prendete l’impasto lievitato [12]
e stendetelo con un matterello [13] fino a formare un rettangolo che abbia il lato più lungo di 40 cm e quello più corto di 37 cm. Quando avrete steso la pasta, farcitela con i cubetti di formaggi e salumi [14] e cominciate ad arrotolare la pasta sul lato più lungo [15]
fino a formare un salsicciotto [16]. Intanto spennelate con l'olio uno stampo a ciambella da 24 cm di diametro [17], adagiate dentro allo stampo l'impasto [18]
e lasciate lievitare il tortano per 1 ora in un luogo tiepido. Trascorso questo tempo spennellate tutta la superficie con dell'olio [19] e infornate in forno statico già caldo per almeno un’ora a 180° (in forno ventilato a 160 gradi per 45-50 minuti). Quando il tortano sarà ben dorato, estraetelo dal forno [20] e lasciatelo intiepidire su una gratella [21]. Tagliate a fette il tortano e servitelo tiepido.