Per preparare i flan di zucca, affettate la zucca, eliminate la buccia con un coltello affilato [1] e i semini interni. Disponete le fette su una leccarda foderata con carta da forno, poi irroratele con un filo d'olio [2], sale e pepe a piacere e rametti di rosmarino [3]. Coprite la teglia con carta alluminio perchè in cottura non si secchi e infornate in forno statico preriscaldato a 200° per circa 15 minuti (180° per circa 10 minuti se forno ventilato).
Una volta cotta, sfornate e fate intiepidire leggermente la zucca; poi versatela in un mixer [4] e aggiungete le uova [5] con il Parmigiano grattugiato [6].
Grattate la noce moscata [7], salate a piacere e versate anche il latte [8]. Frullate fino ad ottenere una crema omogenea [9].
A questo punto imburrate gli stampini della capacità di 125 ml [10] e foderateli con ritagli di carta da forno [11] avendo cura di far uscire dei lembi di carta dagli stampini così potrete sformare più facilmente i flan (potete imburrare accuratamente gli stampini ed evitare di foderarli con carta da forno, mentre se non dovete sformarli potete utilizzare delle coppette di ceramica o gli stampini in alluminio usa e getta). Versate il composto ricoprendo i 2/3 dello stampino aiutandovi con un mestolo [12].
Ponete i flan ravvicinati in una teglia dai bordi alti e aggiungete acqua calda (non bollente) per la cottura a bagno maria [13]; l'acqua dovrà arrivare ai 2/3 degli stampini. Cuocete i flan di zucca in forno statico preriscaldato a 180° per circa 45 minuti (a 160° per circa 35-40 minuti se forno ventilato). Una volta cotti, sfornateli [14] e fateli raffreddare completamente. Mentre i flan cuocriono, dedicatevi alla crema al caprino: in una ciotola versate il formaggio caprino e la panna [15] o il latte;
aggiustate con un pizzico di sale [16] e mescolate gli ingredienti con un cucchiaio di legno o una frusta [17] per creare un composto cremoso. Sfornate i flan, impiattateli facendo colare su ciascuno la crema al caprino [18]. Potete decorare i flan di zucca con erba cipollina tritata!