Per realizzare i cornetti salati, per prima cosa preparate la crema di robiola: tritate finemente il prezzemolo e il basilico [1], versateli in una ciotolina insieme alla robiola [2] e mescolate per amalgamare il composto [3].
Ora potete occuparvi della pasta sfoglia: prendete uno dei due rotoli e sistematelo con il lato lungo del rettangolo di fronte a voi, poi dividetelo a metà con un coltello [4]. Spennellate uno dei due rettangoli ottenuti con poca acqua [5], poi sovrapponetelo all’altro così da formare un rettangolo dallo spessore doppio [6]: in questo modo i cornetti risulteranno più gonfi e croccanti.
Ricavate dal rettangolo ottenuto 5 triangoli con base di 8 cm [7]: in questo modo vi avanzeranno due mezzi triangoli [8] che potrete sovrapporre leggermente spennellando uno dei lati con l’acqua, così da ricavare un sesto triangolo della stessa misura degli altri [9]. Ripetete la stessa operazione anche con il secondo rotolo di pasta sfoglia: in tutto dovrete ottenere 12 triangoli.
A questo punto tirate delicatamente la sfoglia [10] e farcite i triangoli ottenuti: sistemate un paio di pezzettini di edamer alla base del triangolo [11], aggiungete una fetta di pancetta arrotolata e ripiegate l’estremità della base su se stessa [12],
poi continuate ad arrotolare la sfoglia fino all’altra estremità [13], tirando contemporaneamente con la mano per allungare leggermente la punta del triangolo. Procedete nello stesso modo anche per i cornetti con crema di robiola [14] e salmone [15], che sistemerete sempre alla base del triangolo. Non esagerate con le quantità del ripieno per non rischiare che fuoriesca durante la cottura.
Man mano che i cornetti sono pronti, sistemateli su una leccarda foderata con carta forno e spennellateli con il composto di latte e tuorlo che avrete precedentemente sbattuto insieme [16]. Decorate i cornetti con i semi di sesamo per differenziarli: noi abbiamo utilizzato i semi di sesamo neri per i cornetti al salmone e robiola e i semi di sesamo bianchi per i cornetti con edamer e pancetta. Cuocete in forno statico preriscaldato a 195° per circa 25 minuti, fino a che non saranno belli dorati [18]. Lasciate leggermente intiepidire e servite i vostri gustosi cornetti salati!