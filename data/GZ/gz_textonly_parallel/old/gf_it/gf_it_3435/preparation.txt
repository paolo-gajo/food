Per realizzare il chutney di mele e cipolle, assicuratevi di sanificare i barattoli come riportato nelle linee guida del Ministero della Salute in fondo alla ricetta. Sbucciate le mele [1] e riducetele grossolanamente a cubetti [2], poi mondate le cipolle e tagliatele a fettine sottili [3].
Sbucciate e tagliate lo zenzero fresco a striscioline [4]. Versate i chiodi di garofano e i semi di coriandolo in un mortaio [5] e pestateli con il pestello fino a ridurli in polvere [6].
Versate le cipolle in una pentola capiente [7] insieme alle mele [8] e allo zenzero [9].
Unite anche la polvere di spezie [10], l’uvetta [11] e lo zucchero di canna [12].
Infine aggiungete il sale [13] e metà dose di aceto [14]. Mescolate bene il tutto [15] e cuocete a fuoco medio per circa un’ora.
Dopo un’ora versate l’aceto rimasto [16], abbassate il fuoco e cuocete a fiamma dolce per un’altra ora. Trascorso il tempo di cottura il composto risulterà molto denso, simile a una confettura [17]. Se desiderate consumare subito il chutney di mele, potete lasciarlo raffreddare e servirlo [18].
Se preferite conservarlo più a lungo, trasferite il composto ancora caldo nei barattoli che avrete precedentemente sanificato insieme ai tappi [19]. Chiudete i barattoli con i tappi [20] e capovolgeteli [21]. Lasciate raffreddare i barattoli così capovolti in modo che si crei il sottovuoto. Una volta raffreddati, verificate che il tappo non faccia “click-clack” al centro quando lo premete: se il sottovuoto si è verificato correttamente, aspettate almeno un mese prima di consumarlo.