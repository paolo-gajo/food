Per preparare il tiramisù goloso iniziate dalla preparazione dei savoiardi: versate 100 g di zucchero semolato in una planetaria dotata di fruste; incidete per il senso della lunghezza un baccello di vaniglia e prelevate i semini interni raschiando con la lama di un coltellino [1] e versateli nella planetaria con lo zucchero [2]. Unite anche i tuorli [3]
e iniziate a lavorare il tutto alla massima velocità [4], ci vorranno circa 12 minuti di lavorazione. Quando la massa montata è pronta quando presenterà profondi solchi [5], potete lasciarla un attimo da parte e passare a montare gli albumi. Gli albumi andranno montati nella tazza della planetaria o in una ciotola a parte perfettamente pulita con strumenti altrettanto puliti e gli albumi dovranno essere privi di tracce di tuorlo. Versateli quindi nella ciotola [6] e iniziate a montarli senza lo zucchero.
Quando saranno leggermente schiumosi unite il 10% dei 50 g di zucchero semolato rimasti [7] e aumentate la velocità [8], quindi versate il restante zucchero pian piano. Gli albumi dovranno risultare lisci e compatti, senza muoversi [9] e non dovranno essere granulosi; i granuli sono segno che non si è montato a dovere gli albumi e i savoiardi non verranno come dovrebbero.
Mescolate in una ciotola 50 g di farina e 30 g di fecola setacciandole [10] e setacciatele ancora una volta insieme [11] per donare maggiore uniformità. A questo punto, versate una spatolata di albumi montati nel composto con i tuorli [12]
e mescolate dal basso verso l'alto con la marisa [13]; poi versate 1/3 delle polveri setacciate [14] e mescolate sempre dal basso verso l'alto delicatamente; quindi versate ancora 1/3 degli albumi [15]
mescolate ancora delilcatamente, poi unite ancora 1/3 delle polveri [16], mescolate; unite infine gli albumi rimanenti [17], mescolate ancora sempre dall'alto verso il basso e terminate con la rimanenza delle polveri [18]. Mescolate il composto molto delicatamente sempre dall'alto verso il basso.
Una volta che la vostra massa montata sarà pronta [19], prendete una sac-à-poche con bocchetta liscia da 14 mm e con un tarocco versate all'interno l'impasto dei savoiardi [20]. E' preferibile non usare una marisa perchè riuscireste a prendere poco impasto alla volta rischiando di smontare il composto. Prendete una leccarda e foderatela con carta da forno, quindi iniziate a realizzare i vostri savoiardi, creando dei bastoncini di circa 10-12 cm di lunghezza, distanziandoli equamente tra loro [21]. 
Una volta pronti [22], in una ciotolina unite allo zucchero semolato i semini di 1 bacca di vaniglia [23] e mescolate per aromatizzare [24]. Il savoiardo ne guadagnerà in gusto.
Spolverizzate i savoiardi con lo zucchero aromatizzato [25] e infine con abbondante zucchero a velo [26]. Questo farà si che lo zucchero in cottura crei una barriera vapore e permetterà ai biscotti di mantenere la forma; senza zucchero i savoiardi risulterebbero piatti dopo cotti. Infornate il forno statico già caldo a 200° per circa 10-11 minuti, avendo cura di posizionare un pezzetto spesso di carta alluminio per lasciare uno sfiato nello sportello del forno (questo simulerà la cottura in forno con valvola aperta). Sfornate i vostri savoiardi quando vedrete la superficie di un bel colore nocciola dorato uniforme [27]. I vostri savoiardi fatti in casa sono pronti potete lasciarli raffreddare. Con queste dosi ne otterrete una cinquantina, sono ottimi da gustare come biscotto semplice o per la colazione oltre a quelli che serviranno per il tiramisù goloso. Potete conservarli in una scatola di latta.
Passate ora alla preparazione della crema pasticcera: ponete in freezer una ciotola capitente che vi servirà successivamente. La cottura della crema invece avverà a bagnomaria in modo che sia più dolce. Mettete quindi sul fuoco un tegame capiente con acqua che dovrete portare a bollore adagiate un pentolino più piccolo sopra o una bastardella. Nel frattempo, in un altro pentolino versate il latte [1] e aromatizzate con mezza scorza di limone, avendo cura di gratugiare solo la parte colorata [2]. Incidete per il senso della lunghezza il baccello di vaniglia e prelevatene i semi, versate anch'essi nel latte [3]. Portate il latte ad ebollizione, in questo modo accorcerete i tempi guadagnando 90° di temperatura.
Intanto in una ciotola a parte mescolate a secco lo zucchero e l'amido [4]: in questo modo eviterete la formazione di grumi per la crema pasticcera. Versate quindi i tuorli nella stessa ciotola [5] e mescolate subito con una frusta a mano per amalgamare gli ingredienti [6]: non è necessario montarli in quanto una volta raffreddata la crema riguadagnerà il volume iniziale.
Quando il latte sarà arrivato ad ebollizione, dovrete agire piuttosto velocemente: versatene il 20% nella ciotola con i tuorli per stemperare, mescolando energicamente [7], versate poi metà dose restante e mescolate [8], quindi unite la rimanente parte di latte e ponete il tutto nella bastardella che avete messo a bagnomaria [9]. Basteranno pochi istanti perchè la crema raggiunga la giusta temperatura (potete misurarla con un termometro digitale da cucina; con questa dose di tuorli, la crema dovrà arrivare a 92° in breve tempo) e la giusta consistenza lucida, cremosa e non granulosa.
Trasferitela velocemente nella ciotola freddata in freezer [10], mescolate energicamente con la frusta per alcuni istanti [11] per scendere velocemente sotto i 50° di temperatura. Quindi versate giusto un pizzico di zucchero nella crema [12] che servirà per impedire che si formi la crosticina in superficie. Ponete la crema in frigo (a 4°) per circa 10 minuti.
Per la bagna preparate il caffè con la moka e lasciate intiepidire. Quindi in un pentolino versate 100 g di acqua, poi 100 g di zucchero [1] e accendete il fuoco [2]. Lasciate che lo zucchero si sciolga e che lo sciroppo arrivi ad ebollizione [3]. 
In un contenitore basso e ampio versate il caffè preparato in precedenza [4] e lo sciroppo [5]. Mescolate per amalgamare il tutto [6] e poi riponete in frigorifero per far raffreddare.
Per preparare la crema al mascarpone, prendete l'acqua bollente e versate la gelatina in polvere [1] e mescolate per scioglierla [2]. Lasciate riposare; quindi versate in planetaria il mascarpone e iniziate a lavorare con le frusta alla prima velocità, quella più bassa [3].
Aggiungete un pò di panna fresca liquida [4], giusto quella sufficiente a rendere più denso e lavorabile il mascarpone, togliendo eventuali grumi. Arrestate la planetaria, quindi unite la crema pasticcera [5], lavorate ancora con le fruste, poi versate poi anche la gelatina [6]
quindi la restante panna versata a filo [7]. Continuate a lavorare la crema [8]: ci vorranno pochi istanti per avere un risultato liscio, gonfio e cremoso [9]. La crema al mascarpone è pronta.
Ora che tutti gli elementi sono pronti si può passare a comporre il tiramisù: riprendete i savoiardi e la bagna dal frigo; prendete uno stampo ad anello del diametro di 18 cm e imburrate l'interno [1], quindi cospargetelo di zucchero spolverizzando man a mano per far cadere in ciotola quello in eccesso [2]. Questo servirà per estrarre più agevolmente l'anello senza rovinare il dolce. Ponete l'anello su un piatto e tutto intorno coprire con la pellicola per non macchiarlo quando andrete a riempirlo e a cospargere con il cacao amaro [3].
Potete indossare dei guanti per procedere alla composizione del dolce: in una sac-à-poche con bocchetta dal diametro di 14 mm versate la crema usando un tarocco [4]. Create un primo strato di crema sulla base dell'anello [5] e inzuppate bene i savoiardi nel caffè che dovranno risultare molto morbidi e impregnati [6].
Trasferiteli man mano sulla crema creando uno strato di 6 savoiardi, disponendoli partendo dal bordo [7] fino a ricoprire l'intera superficie [8]; procedete poi con un altro strato di crema [9]
e con un secondo strato di savoiardi [10]. Ricoprite nuovamente con la crema [11] e livellate con una spatola [12].
Aggiungete un altro strato di savoiardi inzuppati creando una sorta di cupola [13] che evidenzierete ricoprendo il tiramisù con la crema, utilizzando una spatola [14]. Ora montate la bocchetta a fori piccoli per decorare con la crema rimasta, in modo da creare un motivo ondulato [15]
Una volta completata la decorazione [16] riponete il tiramisù goloso per circa 15 minuti in firgorifero; dopodiché spolverizzatelo con cacao amaro [17], eliminate la pellicola [18]
e sfilate delicatamente l'anello [19]. Ultimate la decorazione adagiando le sfogliette quadrate di cioccolato fondente lungo tutto il perimetro [20]. Il vostro tiramisù goloso è pronto per essere gustato [21]!