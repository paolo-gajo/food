"Il tiramisù si può definire il dolce italiano per eccellenza, l'unico dolce al caffè di grande successo mondiale". In questa affermazione del Maestro pasticcere Iginio Massari è racchiusa tutta la bontà di questo dolce e la sua centenaria tradizione non solo di pasticceria ma anche di preparazioni casalinghe. Quale mamma italiana, zia o nonna non ha almeno una volta preparato per la propria famiglia un cremoso tiramisù. O anche solo semplicemente fatto incontrare gli ingredienti di base di questa preparazione, sbattendo il tuorlo con lo zucchero e l'aggiunta di poco caffè per uno dei risvegli più nutrienti di quando si era piccoli! Oggi vi presentiamo una versione di questo dolce classico dal successo garantito, un modo per preparare un tiramisù goloso con tutti i segreti per ottenere una crema liscia, spumosa, dalla consistenza leggera intervallando questi soffici strati con deliziosi savoiardi fatti in casa, una vera e propria "nuvola di dolcezza". Scoprite tutti i segreti di questo tiramisù goloso per prepararlo ad arte e concedetevi una dolcissima pausa insieme ai vostri amici e parenti.