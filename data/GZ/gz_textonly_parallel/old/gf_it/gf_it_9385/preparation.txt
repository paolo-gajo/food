Per preparare la frittata con pesto e pomodori, iniziate dal pesto genovese (se avete già a disposizione del pesto fatto in casa potete utilizzarlo nella dose indicata). Per consultare il procedimento completo potete cliccare sulla scheda della Scuola di cucina che trovate qui: pesto alla genovese. Riducete lo spicchio d'aglio a crema pestandolo in un mortaio (se non lo avete potete utilizzare il mixer). Quindi aggiungete le foglie di basilico [1] insieme ad un pizzico di sale grosso. Schiacciate con il pestello le foglie di basilico contro le pareti del mortaio ruotando il pestello da sinistra verso destra e contemporaneamente il mortaio nell'altro senso [2]. Quando dalle foglie uscirà il liquido verde brillante, aggiungete i pinoli e continuate a pestare. Poi versate i formaggi grattugiati a mano a mano, continuando a pestare; infine versate l'olio extravergine d'oliva a filo [3]. Amalgamate gli ingredienti. Ora che il pesto è pronto mettetelo da parte coperto con pellicola trasparente.
Dedicatevi quindi a preparare i pomodori. Lavateli sotto acqua corrente, poi riducetene uno a dadini: eliminate il picciolo e tagliatelo a metà [4], quindi scavate l'interno con un cucchiaino per eliminare i semi [5]. Poi ricavate dalla polpa dei dadini [6] e conservateli in una ciotolina.
Passate all'altro pomodoro: eliminate il peduncolo e riducete il pomodoro a fettine [7] che terrete da parte per la decorazione. Quindi sminuzzate il ciuffo di basilico fresco [8] che poi aggiungerete alla frittata. In una ciotola rompete le uova, salate e pepate a vostro gusto, quindi con una frusta iniziate a sbatterle [9].
Dopo aver sbattuto le uova per qualche secondo, incorporate il pesto che avevate messo da parte [10] e mescolate con la frusta [11] per ottenere un composto omogeneo [12].
Poi aggiungete anche il basilico spezzettato [13] e la polpa di pomodori a dadini che avevate messo da parte [14]. Quindi mescolate ancora il tutto [15].
Ora potete iniziare a comporre la vostra frittata: prendete una tortiera del diametro di 26 cm e rivestitela di carta da forno. Quindi adagiate sul fondo la metà delle fette di pomodoro che avevate preparato in precedenza [16]. Versate il composto di uova pesto e cubetti di pomodoro nella tortiera [17], livellando il composto in modo che riempia la tortiera in modo uniforme e senza buchi. Poi terminate di comporre la frittata disponendo le restanti fette di pomodoro [18].
Decorate la frittata con le foglie di basilico intere [19], adagiandole su ciascuna fetta di pomodoro per creare un contrasto di colori. Quindi infornate [20] in forno statico preriscaldato a 180° per 30-35 minuti oppure forno ventilato a 160° per circa 25 minuti fino a quando la superficie non risulterà dorata (potete anche cuocere la frittata in una padella antiaderente come una normale frittata). Sfornate la frittata con pesto e pomodori [21], lasciate intiepidire e servitela tiepida o fredda a vostro gusto!