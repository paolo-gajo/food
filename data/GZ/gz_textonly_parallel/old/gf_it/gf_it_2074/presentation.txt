Non può mancare sulle tavole delle feste, la sua patria è la Campania ma è amata in tutta Italia per il suo aroma inconfondibile…stiamo parlando della Pastiera napoletana! Uno dei dolci più irresistibili della nostra tradizione che ci ha sempre ispirato golose varianti, come la pastiera alle nocciole e cacao e la pastiera alle mandorle. Ma non ci siamo fermati qui, abbiamo voluto sperimentare una nuova versione per arricchire il menu dei dolci di Pasqua, la pastiera di riso, in alternativa al tipico grano cotto, un sostituto perfetto per ottenere la stessa resa e consistenza del ripieno. Immancabile l’aroma di fiori d’arancio al quale non abbiamo voluto rinunciare e che contraddistingue questo dolce con il suo inconfondibile profumo. Il risultato non ha deluso le nostre aspettative: un dessert ricco, aromatico con un armonioso abbinamento di consistenze e sapori, e siamo sicuri che la pastiera di riso convincerà anche i più scettici estimatori della ricetta classica. Se amate sperimentare varianti golose delle ricette tardizionali campane provate anche il nostro babà rustico con salsiccia e friarielli!