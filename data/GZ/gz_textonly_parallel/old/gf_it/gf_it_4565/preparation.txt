Per preparare gli spatzle pomodoro e limone partite dal sugo: prendete i pomodorini, lavateli e tagliateli a metà [1]. In una padella antiaderente versate l'olio e aggiungete uno spicchio d'aglio scamiciato [2], quindi versate i pomodorini [3].
Aggiungete le aggiungete le foglie di basilico e il sale [4], coprite con un coperchio e lasciate cuocere per 10 minuti [5]. Mettete sul fuoco una pentola con abbondante acqua e salate a bollore (vi servirà per cuocere gli spatzle); intanto passate alla preparazione degli spatzle: per prima cosa setacciate la farina in una ciotola [6],
aggiungete 1 pizzico di sale [7] e grattugiate della noce moscata per aromatizzare [8]. Mescolando con una frusta, aggiungete le uova [9]
e, sempre mescolando, aggiungete a filo l'acqua a temperatura ambiente [10] e mescolate fino a ottenere un impasto morbido, liscio e privo di grumi [11]. Una volta pronto l'impasto, togliete lo spicchio d'aglio dal sugo di pomodorini [12];
quando l'acqua per gli spatzle avrà raggiunto il bollore, prendete lo Spätzlehobel, lo strumento tipico per fare gli spatzle, e posizionatevi sopra alla pentola: versate nell'apposito spazio un mestolo di impasto [13], e fate scorrere avanti e indietro l'attrezzo, che farà cadere gli spatzle appena formati direttamente nell'acqua bollente [14]. Se non avete a disposizione lo Spätzlehobel, potete usare uno schiacciapatate (in questo caso l'impasto dovrà essere leggermente più denso). Procedete fino a quando non avrete esaurito tutto l'impasto. Gli spatzle cuoceranno in pochi istanti: affioreranno in superficie una volta cotti, come accade per gli gnocchi [15].
Mano a mano che gli spatzle torneranno a galla scolateli bene con una schiumarola [16] e versateli direttamente nella padella con i pomodorini [17]. Una volta che avrete trasferito tutti gli spatzle, grattugiate la scorza di limone [18]
e mescolate bene [19]. Saltate gli spatzle per qualche istante e terminate con una spolverata di pepe [20]. Impiattate e guarnite con una fogliolina di basilico fresco [21]. I vostri spatzle pomodoro e limone sono pronti per essere gustati!