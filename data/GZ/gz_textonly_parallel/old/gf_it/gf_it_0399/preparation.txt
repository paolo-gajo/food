Per preparare il kaiserschmarren iniziate versando in ciotola la farina, i semini di una bacca di vaniglia [1], un pizzico di sale [2] e il latte a filo, mescolando con una frusta [3].
Quando avrete incorporato il latte, unite il rum [4], poi lo zucchero [5], infine le uova [6] e continuate a mescolare il composto con una frusta a mano.
L’impasto dovrà risultare omogeneo, sarà piuttosto liquido [7]: assicuratevi che non ci siano grumi. Prendete una padella in acciaio e fate sciogliere completamente il burro a fuoco dolce. Versate il composto in padella [8] e cuocete per circa 3-4 minuti a fuoco medio-alto, coprendo con un coperchio [9].
Quando la base si sarà cotta e colorata, potete dividere in 4 parti [10] [11], in modo da girarle più facilmente e cuocerle dall'altro lato [12].
Cuocete per altri 2-3 minuti, sempre con coperchio [13]. Passato questo tempo, potete rimuovere il coperchio e "strappare" con l'aiuto di due forchette in modo da ridurre il kaiserschmarren in pezzi grossolani ed irregolari [14]. Lasciate saltare senza coperchio ancora per qualche istante, quindi cospargete con un cucchiaio di zucchero semolato [15], in modo da far caramellare.
Coprite alcuni istanti con il coperchio [16], poi mescolate un'ultima volta e il kaiserschmarren è pronto [17]. Potete servirli subito ben caldi con una spolverata di zucchero a velo e la confettura di mirtilli rossi di accompagnamento [18].