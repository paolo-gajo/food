Per realizzare le crostatine alla marmellata iniziate preparando la pasta frolla seguendo il procedimento che trovate nella scheda Pasta frolla: mettete la farina, un pizzico di sale ed il burro freddo nel mixer [1]. Frullate il tutto fino ad ottenere un composto dall'aspetto sabbioso e farinoso, trasferite il composto in una ciotola e aggiungete lo zucchero [2]. Quindi, formate con il composto ottenuto la classica fontana nel cui centro verserete i semi del baccello di vaniglia (incidete il baccello ed estraete con un coltellino i semi) e i tuorli [3].
Amalgamate velocemente il tutto [4] fino ad ottenere un impasto compatto ed abbastanza elastico. Formate con l'impasto ottenuto un panetto, avvolgetelo con della pellicola trasparente [5] e mettete il tutto a riposare il frigo per almeno mezz'ora. Intanto imburrate [6]
e infarinate [7] degli stampini monoporzione per crostatine del diametro della base di 10 cm e alti 2 cm. Trascorso il tempo necessario, togliete la pasta frolla dal frigorifero e stendetela con un matterello su di una spianatoia leggermente infarinata [8] realizzando una sfoglia dello spessore di ½ cm. Poi con un tagliapasta del diametro di circa 14 cm ricavate dei cerchi di pasta [9]
con i quali rivestire gli stampini [10], premete leggermente con le dita il fondo e i bordi per far aderire bene la pasta. Fate scorrere sul bordo il mattarello per eliminare la pasta in eccesso [11]. Punzecchiate la base delle crostatine con la punta di un coltello [12] o i rebbi della forchetta per non far alzare troppo la pasta in cottura.
Ora farcite le crostatine con la confettura di fragole [13] con la confettura di albicocche [14] e con quella di mirtilli rossi (in alternativa potete utilizzare anche delle marmellate di agrumi o altre confetture di vostro gradimento). A questo punto potete dedicarvi alla parte più divertente della preparazione: la guarnizione di pasta! Munitevi di piccoli stampini con le sagome più svariate e ricavate le formine [14] e applicatele sulle crostatine per creare un motivo decorativo,
nel nostro caso abbiamo scelto dei fiorellini e delle foglie (16-17). Per realizzare invece la forma tradizionale della crostata, prendete una pallina di pasta create dei filoncini sottili [18]
da applicare sulla superficie della crostata creando il tipico motivo a losanghe [19]. Trasferite gli stampini su una teglia e cuocete le crostatine in forno statico preriscaldato a 180° per 25 minuti (oppure in forno ventilato a 160° per circa 20 minuti). A cottura ultimata, sfornate le vostre crostatine alla marmellata, lasciatele intiepidire e poi rovesciatele per sformarle e servitele su un vassoio.