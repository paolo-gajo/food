Per preparare la polenta taragna cominciate eliminando la crosta del formaggio (potete usare anche Casera o Branzi) [1] e riducetelo prima a strisce poi a dadini [2] che terrete da parte. Poi prendete il burro ammorbidito e tagliatelo a cubetti [3]: tenete anch’esso da parte.
Quindi prendete un tegame dai bordi alti e portate l’acqua ad ebollizione [4]. Salate [5] e aggiungete l’olio [6].
Lasciate andare la fiamma a fuoco vivace e mescolate con una frusta [7] prima di unire la farina a pioggia [8], continuando a mescolare energicamente con la frusta per evitare la formazione di grumi [9].
Continuate a frustare fino a che la polenta non sarà ben cotta: ci vorranno circa 5 minuti (ma vi consigliamo di seguire le indicazioni riportate sulla confezione per conoscere i tempi esatti della farina per polenta da voi utilizzata) e la consistenza finale dovrà essere abbastanza densa. E’ importante continuare a mescolare la polenta poiché altrimenti c’è il rischio che bruci. Dopodiché abbassate il fuoco al minimo e unite il burro [10], mescolate [11] e unite contemporaneamente anche il formaggio [12].
Continuate a frustare [13] per 2-3 minuti, fino a completo scioglimento anche di quest’ultimo nella polenta. A questo punto la polenta taragna sarà pronta [14]: impiattatela e servitela ancora calda [15]!