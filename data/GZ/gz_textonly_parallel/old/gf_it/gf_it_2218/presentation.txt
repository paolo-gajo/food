Se passeggiate in Valtellina, tra le valli bresciane e bergamasche, non potete fare a meno di assaggiare uno dei piatti tipici della tradizione culinaria del luogo: la polenta taragna! Anche noi abbiamo voluto realizzare la nostra versione di questa robusta polenta, per ristorarci dai primi freddi che incombono! Una pioggia di farina di mais e grano saraceno che da la tipica colorazione scura e il sapore rustico, si amalgama ai formaggi che le donano una cremosità unica. Come tutte le ricette della tradizione ogni famiglia custodisce gelosamente il suo segreto per una perfetta polenta taragna ed i formaggi usati possono variare in base alle zone o alla tradizione tramandata dai propri avi, usando quindi Branzi, Casera o Fontina! Questo piatto ricco viene tradizionalmente servito ancora fluido e filante, assaporato da solo, come piatto unico, o accompagnato da salsicce o puntine di maiale arrostite. La polenta taragna è un piatto coinvolgente in grado di racchiudere tutti i sapori intensi del territorio, una vera delizia da gustare nelle fredde giornate invernali: lasciatevi incantare dalla magia delle tradizioni culinarie di questa incantevole valle e portate i suoi sapori intensi direttamente sulla vostra tavola!