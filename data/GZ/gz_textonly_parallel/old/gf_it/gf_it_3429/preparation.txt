Per realizzare le ostriche gratinate con acciughe e capperi di Pantelleria iniziate aprendo le ostriche, questa è un’operazione molto delicata, munitevi dell’apposito coltellino con la punta sottile, la protezione sul manico per proteggere le dita e una salda impugnatura. Con una mano tenete ben salda l’ostrica e con l’altra impugnate il coltellino e cercate l’apertura [1] ( volendo potete richiedere in pescheria le ostriche già forate per un’apertura facilitata) inserite la lama e recidete il muscolo che si trova nella parte centrale, aprite il guscio a metà [2], facendo attenzione a non rovesciare l’acqua delle ostriche che potete raccogliere in una ciotola e tenere da parte per la preparazione. Eliminate una metà del guscio e tenete da parte quella con il mollusco [3].
Ora occupatevi della panatura: tritate finemente il timo, il prezzemolo e la maggiorana (4-5) e tenete da parte il trito. Ponete nel mixer la mollica di pane [6],
il brodo vegetale [7], l’acqua delle ostriche [8], il trito di erbe aromatiche [9], l’aglio
e il Grana Padano DOP grattugiato [10]. Azionate il mixer e tritate fino ad ottenere una panatura fine [11]. Trasferite la panatura in una ciotola, a parte scolate le acciughe e tagliatele a pezzettini [12]
e i capperi di Pantelleria [13] e incorporate nella panatura sia il trito di acciughe [14] che il trito di capperi [15].
aromatizzate con la scorza di limone [16] e mescolate con un cucchiaio di legno per amalgamare gli ingredienti [17]. Rivestite una teglia con carta da forno e per rendere stabili i gusci, che altrimenti potrebbero rovesciarsi, ponete sotto a ciascun guscio un anello realizzato con un foglio di carta di alluminio [18], in questo modo le ostriche rimarranno ben dritte in cottura.
A questo punto ricoprite le ostriche con la panatura [19], quando avrete farcito tutte le ostriche [20] irroratele con un filo di olio e poi gratinate in forno preriscaldato statico a 250° per 10-15 minuti8 o in forno ventilato a 220° per 10 minuti. volendo gli ultimi due minuti potete cuocerle sotto il grill finchè la panatura non sarà ben dorata. Le vostre ostriche gratinate con acciughe e capperi di Pantelleria sono pronte, sfornatele e servitele immediatamente [21].