Avete voglia di assaggiare piatti dal gusto speziato stando comodamente nella cucina di casa vostra? Allora oggi vi proponiamo il Pollo tandoori con chapati e salsa alla curcuma. Il pollo tandoori è una ricetta di origine indiana. Infatti fu inventato nel Punjab e prende il nome proprio dal forno in cui viene cotto, il tandoori appunto, in genere utilizzato per cuocere il pane azimo. Non vi preoccupate non è necessario avere questo tipo di forno per preparare la ricetta! Vi proponiamo una versione adattata agli strumenti delle cucine occidentali: utilizzeremo la modalità grill del forno. Il pollo deve però essere prima marinato a lungo in una salsa allo yogurt con spezie tipiche indiane, colorate e profumate. Di accompagnamento il chapati, una piadina rustica a base di grano saraceno che contrasta il retrogusto dolce del pollo tandoori. Il tocco finale? Un salsa di yogurt e curcuma che con il suo colore ocra intenso bilancia il mix di colori accesi e di sapori decisi ed aromatici del piatto. Vi abbiamo convinti? Allora allacciate i grembiuli: oggi la meta del viaggio è la cucina indiana!