Una ricetta "al bacio"! Non potrebbe essere altrimenti per questi piccoli dolcetti, i baci di dama, chiamati così proprio perché le due metà di biscotto sono tenute insieme da un velo di cioccolato, come due bocche intente a darsi un dolcissimo bacio. Chi non conosce e non ha mai avuto occasione di assaggiare questi dolcetti originari della città di Tortona, in Piemonte? All'inizio i baci di dama venivano realizzati con le nocciole, più facili da reperire e più economiche rispetto alle mandorle, introdotte successivamente dai pasticcieri tortonesi per perfezionare la ricetta. Si trovano comunque versioni con mandorle e nocciole o solo con uno dei due frutti secchi, come vi propone il maestro Iginio Massari. Il risultato saranno biscottini friabili e golosi... e proprio come i veri baci, uno tira l'altro! Voi che ne pensate?