Per preparare i baci di dama iniziate dalla frolla. Nella ciotola di una planetaria dotata di foglia versate il burro morbido ma ancora plastico a cubotti e lo zucchero [1]. Lasciate girare qualche secondo a bassa velocità fino a che l'impasto sarà ben amalgamato. Aggiungete la farina di mandorle [2] e azionate di nuovo la planetaria. Versate gli albumi in una ciotola, aggiungete il sale [3] per farlo sciogliere.
Versate tutto nell'impasto [4]. Non appena la massa grassa sarà ben amalgamata, spegnete la macchina e aggiungete la farina già setacciata [5]. Mescolate sempre a velocità bassa, ripulendo eventualmente i bordi della planetaria con una spatola dopo alcuni secondi. Non appena la farina sarà stata assorbita, trasferite l'impasto su un piano leggermente infarinato. Aggiungete sopra uno strato leggero di farina [6] 
e compattatelo senza impastare. Avvolgete il panetto con la pellicola [7] e trasferitelo in frigorifero per 2-3 ore. Quando l'impasto sarà ben stabilizzato trasferitelo su un piano leggermente infarinato. Aiutandovi con due righelli stendete la pasta con un mattarello fino ad ottenere uno spessore uniforme di 1 cm [8]. Rifilate il primo bordo, poi ricavate delle strisce per il senso della lunghezza di 2 cm di spessore utilizzando righello e coltello [9]. 
Realizzate il reticolo realizzando nell'altro verso strisce larghe 2 cm [10], in modo da ricavare cubetti che peseranno circa 4-5 g ciascuno. Arrotondateli sul palmo di una mano [11] e disponeteli su una leccarda foderata con carta forno, distanziandoli tra di loro [12]. Con queste dosi ne otterrete circa 250.
Cuocete in forno statico preriscaldato a 180° per 12 minuti. Non appena i biscotti saranno dorati, sfornateli e lasciateli intiepidire [13]. Adesso temperate il cioccolato e trasferitelo all'interno di un conetto di carta forno. Capovolgete metà delle mezze sfere [14], spremete un po' di cioccolato al centro [15] 
e posizionate sopra un'altra mezza sfera [16] pressando leggermente, in modo da unirli [17]. Ripetete questa operazione per tutti i biscotti e lasciate solidificare prima di gustarli [18]. Se dovesse fare troppo caldo riponete i baci di dama in frigorifero.