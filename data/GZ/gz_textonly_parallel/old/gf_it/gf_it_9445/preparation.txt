Per preparare l'arrosto di tacchino con riduzione alla salsa di soia e spadellata di verdure inziate a lavare tutte le verdure sotto abbondante acqua fresca corrente. Pulite i peperoni, eliminando le due estremità e l’interno [1]; riduceteli a listarelle non troppo sottili e poi a cubetti di 2 cm [2]. Eliminate la buccia delle carote, tagliatele a listarelle [3],
poi a dadini della stessa misura [4]. Mondate il cipollotto eliminando la parte verde e le radici; sfogliatelo per togliere la parte esterna più dura [5], quindi tagliatelo a dadini sempre di 2 cm [6].
In una padella capiente con l’olio fate scottare le verdure: versate le carote [7], i peperoni e il cipollotto [8]. Fate saltare le verdure per 5 minuti a fuoco vivace e poi insaporite con la salsa di soia [9].
Passate dunque all'arrosto: su un tagliere stendete la fetta di petto di tacchino; salate e pepate a vostro piacimento e cospargete in maniera uniforme la superficie con le erbe aromatiche: aggiungete le foglioline di rosmarino (conservandone un rametto intero) [10], il timo [11] e l’aneto [12].
Infine irrorate la carne con l’olio [13]. Con le mani arrotolate delicatamente il tacchino [14] per ottenere un rotolo; legatelo con lo spago in modo da formare una gabbia [15]: così facendo l’arrosto manterrà la sua forma durante la cottura.
Inserite nello spago il rametto di rosmarino che avete tenuto da parte a contatto con la carne e aggiustate di sale e pepe [16]. Ponete sul fuoco una padella antiaderente ampia con l’olio; adagiate l’arrosto legato [17], facendolo scottare da tutti i lati: girate con delle spatole o delle pinze da cucina per una cottura uniforme, in modo che sia ben rosolato. Quando la carne sarà ben dorata, spegnete e tenete da parte [18]. 
A questo punto preparate la riduzione di salsa di soia: in un pentolino versate la salsa e il miele [19]; fate scaldare a fuoco molto lento fino a quando la salsa si sarà ridotta della metà [20]. In un vassoio di alluminio con un filo d’olio, adagiate l’arrosto insieme alle verdure che avete preparato in precedenza [21].
Spennellatelo con la salsa di soia e poi fate cuocere in forno statico preriscaldato per a 170° per 40-45 minuti (o 150° per 35-40 minuti se in forno ventilato), spennellando ogni 4-5 minuti con la salsa in modo che la carne non risulti troppo secca [22]. Per ottenere una carne ancora più morbida, potete abbassare la temperatura del forno fino a 150°, coprendo il tacchino con della carta argentata, e cuocendo per 90 minuti. Quando sarà ben dorato [23], sfornate e trasferite su un piatto da portata [24]: il vostro arrosto di tacchino con riduzione alla salsa di soia e spadellata di verdure è pronto per essere servito.