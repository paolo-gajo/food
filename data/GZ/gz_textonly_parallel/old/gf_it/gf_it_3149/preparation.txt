Per realizzare i fiori di zucca ripieni di carne per prima cosa grattugiate la scamorza affumicata [1] e trasferitela in una ciotola dove avrete già sistemato la carne trita [2]. Aromatizzate l’impasto con le foglioline di maggiorana [3]
quindi salate [4], pepate e impastate con le mani [5] fino ad ottenere un composto omogeneo [6].
Occupatevi ora dei fiori di zucca: eliminate il gambo e i pistilli esterni [7], staccate poi il bocciolo interno [8] e con un pennello eliminate eventuali residui di terra. Prendete poi una piccola porzione di impasto di carne, grande circa una noce, e farcite l’interno dei fiori [9].
Attorcigliate la punta dei fiori per sigillarli bene [10] e man mano che li farcite adagiateli su un vassoio. Ora occupatevi della pastella: in una ciotola ponete la farina [11], salate, pepate [12] 
e versate l’acqua a filo mescolando con la frusta [13]. Incorporate poi anche il tuorlo [14] e mescolate, dovrete ottenere una pastella liscia e senza grumi [15].
Intanto ponete sul fuoco un tegame con l’olio per la frittura e scaldatelo, dovrà raggiungere i 170°. A questo punto immergete nella pastella i fiori di zucca farciti [16], scolate l'eccesso di pastella [17] e tuffateli nell'olio caldo pochi alla volta [18]. 
Friggeteli per 2-3 minuti circa; quando saranno dorati scolateli [19] e trasferiteli su un vassoio rivestito di carta assorbente [20]. Proseguite con la cottura degli altri fiori di zucca ripieni di carne e gustateli ancora caldi [21]!