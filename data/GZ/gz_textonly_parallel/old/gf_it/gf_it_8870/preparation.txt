Per preparare il latte alla portoghese per prima cosa versate il latte in un pentolino e aggiungete la bacca di vaniglia che avrete precedentemente inciso per il lungo [1]. Portate a sfiorare il bollore a fuoco dolce. Nel frattempo mettete le uova, i tuorli e lo zucchero in una ciotola capiente [2] e amalgamate il tutto con una frusta manuale [3].
Quando il latte sarà caldo rimuovete la bacca di vaniglia [4] e unitelo al composto di uova [5], mescolando bene con la frusta [6]. Tenete il composto da parte e occupatevi del caramello.
Versate l’acqua in un pentolino [7], aggiungete lo zucchero [8] e mettete sul fuoco a fiamma media fino a quando assumerà un bel colore ambrato [9].
A questo punto versate il caramello caldo in uno stampo a ciambella del diametro superiore di 20 cm, inferiore di 15 cm e altezza di 8 cm [10]. Lasciatelo raffreddare per un paio di minuti, poi aggiungete il composto di uova [11]. Sistemate lo stampo all’interno di una teglia dai bordi alti che riempirete con qualche centimetro di acqua e cuocete a bagnomaria in forno statico preriscaldato a 160° per circa 75 minuti [12].
Trascorso il tempo di cottura [13], sfornate il latte alla portoghese e lasciatelo intiepidire, poi mettetelo a raffreddare in frigorifero per almeno un’ora. Una volta raffreddato sformatelo delicatamente capovolgendo lo stampo su un piatto da portata [14]. Il vostro latte alla portoghese è pronto per essere servito [15]!