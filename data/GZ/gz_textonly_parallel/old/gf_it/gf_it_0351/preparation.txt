Per realizzare il rotolo di mozzarella farcito, iniziate ponendo la mozzarella in una ciotola (scieglietene una poco più grande della mozzarella) con la propria acqua di conservazione e aggiungete altra acqua fino a quando la mozzarella non sarà del tutto coperta [1]. Poi mettete il tutto in microonde a 900 W per 7 minuti, per sciogliere la mozzarella. Intanto lavate e affettate sottilmente il pomodoro ramato [2]. Preparate la rucola e le fette di prosciutto crudo. Una volta che la mozzarella risulterà ammorbidita [3],
trasferitela con un cucchiaio sopra un foglio di carta forno [4] sul quale ne adagerete un altro, poi stendete la mozzarella con un mattarello [5]. Quest’operazione deve essere fatta nel minor tempo possibile, poiché la mozzarella tende a solidificarsi velocemente e quindi risulterebbe difficile da stendere. Cercate di ottenere un rettangolo sottile dello spessore di qualche millimetro, della misura di circa 35 x 25 cm [6].
Rimuovete delicatamente il foglio di carta forno superiore [7], salate [8] e farcite con le fette di prosciutto il rettangolo ottenuto [9],
quindi condite con le fette di pomodoro ramato e la rucola [10]; infine aggiungete un altro strato di prosciutto crudo a fette [11]. Arrotolate il tutto aiutandovi inizialmente con la carta forno, stringendo bene man a mano che avvolgete il ripieno [12].
Una volta pronto [13], fate riposare il rotolo in frigorifero avvolto nella carta forno per almeno 10 minuti. Trascorso questo tempo, potete rimuovere la carta forno e tagliarlo a rondelle di circa 2,5 cm (così ne otterrete 12) [14]. Il vostro rotolo di mozzarella farcito è pronto per essere servito come stuzzicante aperitivo [15]!