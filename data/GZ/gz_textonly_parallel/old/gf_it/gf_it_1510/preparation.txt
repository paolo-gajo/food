Per preparare la cheesecake Italia iniziate predisponendo il fondo: mettete i biscotti secchi nel mixer [1] quindi sminuzzateli finemente. Ponete il burro a sciogliere in un pentolino; nel frattempo mettete i biscotti sminuzzati in una ciotola e aggiungete a poco a poco il burro sciolto [2] amalgamando per bene il tutto. Imburrate una tortiera, meglio se a cerchio apribile, del diametro di 22 cm; ritagliate un disco di carta forno dello stesso diametro del fondo della tortiera e due strisce della stessa altezza dei bordi, quindi foderate la tortiera stessa [3] (per ulteriori dettagli consultate la scheda Foderare una tortiera con carta da forno che trovate nella scuola di cucina).
Versate i biscotti sbriciolati nella tortiera ricoperta di carta forno e con l'aiuto di un cucchiaio compattate bene la base di biscotto [4]. Fate raffreddare il composto in frigorifero per mezz’ora o in freezer per una decina di minuti. Ora dedicatevi al ripieno: ponete il formaggio fresco spalmabile in una planetaria dotata di fruste (in alternativa potete utilizzare una frusta elettrica), unite lo zucchero a velo [5], la scorza grattugiata del limone [6] e azionate le fruste per montare il composto.
Intanto ammorbidite la gelatina in acqua fredda per 10 minuti, poi strizzatela bene [7] e scioglietela in 200 ml di panna calda (8-9) e, una volta che si sarà raffreddata,
unite la panna con la gelatina alla crema di formaggio [10]. Amalgamate la crema con le fruste fino a quando non risulterà compatta e omogenea [11]. Ora versate la crema nella teglia con la base di biscotto [12] ormai fredda e livellate la superficie con l’aiuto di una spatola.
Ponete la cheesecake Italia [13] in frigorifero a rassodare per almeno 4 ore. Quando la cheesecake si sarà rassodata passate alla decorazione: tagliate il kiwi a fettine, montate la panna con lo zucchero a velo [14] seguendo le indicazioni che trovate nella scheda Come montare la panna, ponete la panna in una sac-à-poche e iniziate a comporre la bandiera italiana, distribuite sulla superficie della torta una striscia di fettine di kiwi, una di lamponi e infine terminate la bandiera con ciuffi di panna [15]. La vostra cheesecake Italia è pronta per essere gustata!