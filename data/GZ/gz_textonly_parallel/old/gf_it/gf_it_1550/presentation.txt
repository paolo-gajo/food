Un cocktail che conquista al primo sorso grazie alla sua texture speciale e allo straordinario accostamento di sapori. La sua origine è ignota ma vi sono diverse leggende che accompagnano la sua storia. Pare infatti che l'Americano sia nato negli anni ’30 e che il suo nome sia dedicato al pugile italiano Primo Carnera, famosissimo a quel tempo negli USA. Considerato il “padre” del Negroni, il cocktail deve però parte del suo successo anche alla cinematografia dove si è ritagliato spesso degli importanti fotogrammi. Il ruolo che tutti ricordiamo? Stretto nelle mani di James Bond in Casinò Royale. L’Americano fa parte della lista ufficiale dei cocktail IBA, l’associazione internazionale dei bartender, e può essere considerato un vero vanto tutto all'italiana. Siete pronti per scoprire la famosa ricetta e replicarla a casa? Preparatela assieme a noi!