Per realizzare i muffin allo yogurt per prima cosa assicuratevi che il burro sia morbido, lasciatelo fuori dal frigorifero per circa 30 minuti prima di utilizzarlo. Quindi versate il burro all’interno di una planetaria munita di frusta (in alternativa alla planetaria potete utilizzare delle fruste elettriche), aggiungete lo zucchero [1] e azionate la macchina montando gli ingredienti per almeno 10 minuti a velocità media, fino a quando non avranno una consistenza spumosa [2]. A questo punto aggiungete le uova intere, una alla volta [3] avendo cura di attendere che ciascun uovo sia ben incorporato prima di inserirne un altro.
Aggiungete il pizzico di sale e la scorza grattugiata di 1 limone [4]. Per ultimo versate lo yogurt poco per volta [5] e continuate a montare l’impasto finché non sarà ben amalgamato [6].
In una ciotola unire il lievito alla farina [7], incorporare all'impasto le polveri setacciate attraverso un colino [8], mescolate con una spatola con movimenti dal basso verso l’alto [9].
Trasferite l’impasto ottenuto [10] in un sac-à-poche senza bocchetta [11]. Ora ritagliate 12 quadrati di carta forno di 15x15 cm e rivestite con questi uno stampo da 12 muffin. Versate il composto fino al bordo dello stampo [12].
Una volta riempiti tutti gli stampini [13], cuocete in forno statico preriscaldato a 180° nel ripiano basso per 30 minuti o fino a quando non saranno dorati in superficie [14]. Una volta pronti i muffin allo yogurt, lasciateli intiepidire poi guarniteli a piacere con lo yogurt usando una sac-à-poche [15] e serviteli!