Per preparare le sfoglie alle olive con topinambur e raspadura, iniziate a pulire il topinambur, eliminando la scorza esterna con un coltellino [1], quindi tagliatelo a dadini molto piccoli [2]. Poi sbucciate l'aglio e tritatelo [3], potete anche soffriggerlo intero in padella se poi preferite toglierlo.
Tritate finemente anche un ciuffo di prezzemolo [4] poi in una padella capiente versate un filo d'olio [5] e aggiungete il topinambur [6] e l'aglio intero oppure a pezzetti.
Salate [7] e pepate a piacere e mescolate. Aggiungete il prezzemolo [8] poi versate il brodo vegetale [9] o l'acqua calda per favorire la cottura. Lasciate cuocere per circa 20 minuti a fuoco moderato, finché i dadini di topinambur non saranno ammorbiditi.
Quando il topinambur sarà cotto, spegnete il fuoco [10] e su un tagliere disponete le sfogle alle olive. Aggiungete una scaglia di raspadura [11] (potete anche ricavare direttamente dal Grana delle scaglie sottili). Su ciascuna sfoglia aggiungete anche un cucchiaino di topinambur trifolati [12] e se volete potete guarnire un pizzico di prezzemolo tritato prima di servire le sfoglie alle olive con topinambur e raspadura!