Siete più tipi da gyros o da chicken roll? Per una serata informale fra amici vi proponiamo una stuzzicante alternativa che accontenterà tutti i gusti: pita con melanzane e pollo! Il tipico pane greco incontra un ricco ripieno a base di pollo marinato e melanzane fritte, rinfrescato da una cremosa salsa allo yogurt al profumo di limone ed erba cipollina… un mix per gli amanti dei sapori decisi che verrà apprezzato sicuramente anche dai palati più timidi, che verranno travolti da un vortice di gusto inarrestabile! Alcuni dei vostri amici non mangiano carne? No problem, basterà farcire qualche pita con un saporito hummus di pomodori secchi e in poco tempo avrete pronta anche una deliziosa variante vegetariana! Qualunque sia l’occasione per passare del tempo in allegria, servite le pita con melanzane e pollo con una bella birra fresca e la serata prenderà subito la giusta piega!