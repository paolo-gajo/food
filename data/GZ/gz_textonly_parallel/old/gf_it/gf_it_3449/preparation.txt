Per realizzare la pita con melanzane e pollo, per prima cosa preparate l’impasto seguendo la nostra ricetta delle pita e utilizzando le dosi degli ingredienti indicate qui sopra. Durante il secondo tempo di lievitazione delle pita, dedicatevi alla preparazione della carne: dividete il petto di pollo a metà [1], poi tagliate le due metà trasversalmente in modo da ottenere delle fette più sottili [2] e infine ricavate delle striscioline di circa 1-2 cm di larghezza [3].
Trasferite il pollo a striscioline in una ciotola e condite con 5 cucchiai di olio extravergine di oliva, sale [4], pepe, un cucchiaino di paprika [5] e qualche rametto di origano fresco e rosmarino [6]. Mescolate bene in modo che la carne si insaporisca uniformemente con la marinatura, coprite la ciotola con pellicola trasparente e tenete da parte fino a quando non sarà il momento di cuocerla.
Ora potete occuparvi della crema allo yogurt: versate lo yogurt greco in una ciotolina, aggiungete la scorza di un limone e il succo di mezzo [7] e un po’ di erba cipollina tagliata finemente [8]. Mescolate bene [9], coprite con pellicola e tenete momentaneamente da parte.
A questo punto lavate la melanzana e tagliatela a rondelle sottili [10]. Scaldate l’olio di semi in un pentolino fino a raggiungere la temperatura di 170°, poi friggete poche fettine per volta [11] per evitare che la temperatura dell’olio si abbassi. Quando saranno ben dorate, ci vorranno circa 4-5 minuti, scolatele con una schiumarola e adagiatele su un foglio di carta assorbente per eliminare l’olio in eccesso [12]. Salate a piacere.
Trascorso il tempo di lievitazione delle pita, preriscaldate il forno a 250° in modalità statica e cuocete le pita per circa 8 minuti. Nel frattempo tagliate i pomodori a spicchi sottili [13] e scaldate una piastra a fiamma alta: prelevate le striscioline di pollo dalla marinatura, adagiatele sulla piastra ben calda [14] e grigliatele per circa 3-4 minuti (in base allo spessore della carne, regolatevi quando risulterà bianca all'interno) [15]; trasferite le striscioline cotte su un piatto e preparatevi ad assemblare la vostra pita con tutti gli ingredienti che avete preparato:
Sforante le pita [16] e farcitele ancora calde: spalmate una base di crema allo yogurt, poi aggiungete qualche fettina di melanzana fritta [17], adagiate degli spicchi di pomodoro [18].
Infine aggiungete le striscioline di pollo grigliate [19] e qualche foglia di spinacino precedentemente lavato e asciugato [20]: la vostra pita con melanzane e pollo è pronta per essere gustata [21]!