Per realizzare le melanzane sott’olio per prima cosa lavate bene le melanzane sotto l’acqua corrente [1], quindi spuntatele e tagliatele a metà nel senso della lunghezza [2], poi affettatele a mezzaluna di circa 1 cm di spessore [3] e tenetele da parte.
In una pentola capiente versate l’aceto [4] e l’acqua [5], portate al bollore, poi unite gli spicchi d'aglio sbiucciati e interi [6]
e le fette di melanzane [7]. Fate sbollentare per pochi minuti, circa un paio, quindi scolate tutto con una schiumarola [8] e adagiate le melanzane e l'aglio su un canovaccio asciutto e pulito, in modo da farle raffreddare e asciugare perfettamente [9].
Nel frattempo procedete con la sanificazione dei barattoli (noi abbiamo usato quelli con capacità di 500 ml) seguendo le linee guida del Ministero della Salute. Una volta sanificati in acqua bollente (10-11) toglieteli dall’acqua ancora calda aiutandovi con una pinza da cucina e poneteli a testa in giù su un vassoio rivestito con un canovaccio pulito [12]. Fateli raffreddare.
Qundi riempite i vasetti con le melanzane e gli spicchi d’aglio aiutandovi sempre con una pinza da cucina [13], assicurandovi di pressare bene per occupare tutti gli spazi. Arrivate fino a dove indicato sul barattolo per riempire (lasciate un paio di centimetri dal bordo) e riempite i vasetti con l’olio extravergine d'oliva (se possibile utilizzate un buon olio) fino a ricoprire le melanzane. Appoggiate sopra il tappo, senza però stringere. Attendete tutta la notte, il tempo necessario per far arrivare in superficie le bollicine d’aria e verificare quanto olio è stato assorbito. Rabboccate i vasetti con l'olio necessario avendo cura di lasciare circa un centimetro dal bordo [14]; richiudete bene i vasetti con i tappi [15].
Ora portate al bollore una pentola con acqua e immergete i vasetti avendo cura di porre sul fondo della pentola un canovaccio, in modo che non si rompano durante la bollitura [16]. Per i barattoli della capienza da noi utilizzata, occorreranno circa 20 minuti (consultate sempre le linee guida del Ministero per conoscere le tempistiche se varia la capienza); togliete dall’acqua i vasetti e poneteli a raffreddare [17]. Una volta che i barattoli si saranno raffreddati verificate che sottovuoto sia avvenuto correttamente: potete premere al centro del tappo [18] e, se non sentirete il classico "click-clack", il sottovuoto sarà avvenuto. 