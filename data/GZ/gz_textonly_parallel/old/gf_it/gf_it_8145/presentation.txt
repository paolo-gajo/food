Se diciamo Grecia che cosa vi viene in mente? Mare, sole, spiagge… e ottimo cibo! La cucina greca infatti è una delle più amate dagli italiani perché condivide con noi ingredienti mediterranei, ricette semplici e sapori strepitosi. Moussaka, souvlaki, Greek salad, Baklava, sono solo alcuni dei piatti più famosi che la maggior parte di voi avrà assaggiato: oggi vogliamo aggiungere un nuovo elemento che arricchirà i vostri menù ellenici, la spanakopita! Si tratta di una sorta di torta salata ripiena di spinaci e formaggio feta, realizzata tradizionalmente con un impasto particolare dalla consistenza piuttosto rustica che può però essere tranquillamente sostituito con della semplice pasta fillo. La ricetta casalinga della spanakopita viene fatta tipicamente in teglia, ma sono molto diffuse anche le spanakopitakia, una versione più piccola a forma di fagottino, che può essere consumata per strada come spuntino o sostituto del pranzo, oppure servita come antipasto sostanzioso. Quella che vi proponiamo noi è proprio la ricetta di questi fragranti triangolini, che conquisteranno voi e i vostri amici con il loro sapore autentico… e improvvisamente vi sentirete già in vacanza!