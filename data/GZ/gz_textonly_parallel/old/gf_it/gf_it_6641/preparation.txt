Iniziate la preparazione del crumble di pesche con l’impasto del crumble: ponete in una ciotola le due farine (bianca e di mandorle), aggiungete lo zucchero di canna [1], la cannella, il burro (freddo da frigorifero e ridotto in cubetti) e il tuorlo d’uovo [2]. Lavorateli brevemente con un mestolo di legno, in modo da non amalgamarli completamente ma di lasciarli ben sgranati, ottenendo delle briciole d'impasto. Lasciate riposare l’impasto per 10 minuti in frigorifero e poi trasferite il crumble su una teglia coperta da un foglio di carta da forno, cercando di distanziare l’impasto [3]. Cuocetelo in forno ventilato a 180°C fino a che il crumble non risulterà ben dorato (ci vorranno circa 15/20 minuti).
Nel frattempo sbucciate le pesche [4] e tagliatele a dadini [5], ponetele quindi in una padella dove avrete fatto sciogliere il burro [6], aggiungete lo zucchero semolato e i semini di vaniglia.
Fate saltare le pesche e sfumate con la birra [7], lasciandola evaporare. Fate quindi raffreddare la frutta.In un altro pentolino ponete le fragole ben lavate e tagliate in quarti e cuocetele per 2-3 minuti con il succo di limone [8] e lo zucchero di canna. Componete quindi il crumble di pesche utilizzando dei bicchierini monoporzione: adagiate sul fondo le fragole, aggiungete la composta di pesche e in ultimo l’impasto croccante del crumble [9]. Servite il crumble di pesche freddo!