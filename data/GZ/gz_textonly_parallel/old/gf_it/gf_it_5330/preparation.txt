Per preparare i nodini di parmigiano, iniziate dall'impasto: ponete nel mixer munito di lame la farina e il burro freddo di frigo a tocchetti [1]. Unite anche l’origano secco [2] e il sale [3],
azionate le lame e frullate fino ad ottenere un composto sabbioso e farinoso [4]. Trasferitelo sul piano da lavoro [5] e dategli la classica forma a fontana [6].
Versate al centro il parmigiano grattugiato [7] e, cominciando ad impastare velocemente per incorporare farina, unite poco a poco anche il latte ben freddo [8]. Impastate brevemente l’impasto per fino a fargli assumere una consistenza soda e piuttosto elastica [9],
formatene un panetto e dategli una forma rettangolare, appiattitelo leggermente, quindi foderatelo con pellicola trasparente [10] e fatelo riposare in frigo per almeno 30 minuti. Trascorso questo tempo, potete procedere a formare i vostri nodini. Suddividete l’impasto in porzioni da 25 g circa l’una, e ricavate da ognuno un filoncino stretto, lungo circa 18 cm [11]. Intrecciate il filoncino per creare un piccolo occhiello [12]
quindi annodate il filoncino, facendo passare all’interno dell'occhiello uno dei due lembi; tirate delicatamente per formare un piccolo nodo [13]. Proseguite così per creare anche gli altri nodini di parmigiano. Poneteli su una teglia ricoperta di carta da forno, spennellateli con l’uovo sbattuto [14] e poi cospargeteli con il Parmigiano [15]
e l'origano [16]. Cuocete i vostri nodini al parmigiano in forno statico preriscaldato a 200° per 18 minuti [17], sfornateli e lasciateli raffreddare. Il delizioso snack è servito [18]!