Buoni propositi per il nuovo anno? Tanti! Per ricordarli tutti un nodo non basta! Allora ecco la golosa soluzione: nodini di parmigiano! Sfiziosi finger food di brisé arricchita con formaggio grattugiato e origano da servire come antipasto per i vostri buffet delle feste o i vostri party, ma anche deliziosi da impacchettare e regalare come biscottini salati! Se come noi non vedete l'ora di sgranocchiare questi irresistibili nodini, mettete le mani in pasta! Dorati e fragranti, questi bocconcini facili da realizzare andranno letteralmente a ruba... proprio come le ciliegie: uno tira l’altro! Per questo vi consigliamo di moltiplicare le dosi e prepararne una bella scorta: scommettiamo che non ne avanzerà nemmeno uno? Provate anche voi questo delizioso snack e...raccontateci il vostro successo!