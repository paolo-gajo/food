Per preparare lo strudel di mele con pasta frolla si parte dalla farcitura: sciacquate, scolate bene e quindi versate l'uvetta in una ciotola capiente, aggiungete la grappa [1] e mescolate [2]. Tenetela da parte, in questo modo si ammorbidirà e prenderà l'aroma. Utilizzando un pelapatate sbucciate le mele [3]. Le mele potete tenerle in parte con la buccia, in parte senza o pelarle tutte in maniera grossolana. 
Poi tagliate in quattro spicchi ed eliminate il torsolo centrale [4]. Tagliate ciascun spicchio a metà e poi realizzate dei pezzi piuttosto grandi ma omogenei [5]. Nellos strudel cotto la mela si dovrà sentire. Aggiungete le mele all'uvetta [6] e mescolate ancora. 
Unite i pinoli [7] e lo zucchero [8]. Frullate i biscotti con un mixer, fino ad ottenere una polvere, quindi aggiungetela alle mele [9].
Aromatizzate con la cannella [10]. Mescolate ancora, aiutandovi eventualmente con le mani [11]. Coprite con pellicola e riponete in frigorifero da un minimo di 20 minuti ad un'oretta. Se lascerete in riposo tutta la notte, abbiate l'accortezza di scolare un po' il liquido che si sarà generato. Occupatevi della frolla: in una ciotola capiente versate il burro morbido [12], 
lo zucchero [13], i tuorli [14]. Adesso aiutatevi con un mestolo di legno e mescolate bene il tutto [15].
Dovrete ottenere una crema omogenea, solo a quel punto unite la farina in una volta sola [16], mescolate leggermente sempre con un mestolo per iniziare e unite un pizzico di sale [17]. Continuate a mescolare fino ad ottenere una consistenza omogenea. Quindi aiutandovi con un tarocco trasferite l'impasto su un piano [18]. 
L'impasto risulterà molto morbido, ma è così che deve essere. Sempre a mano e con l'aiuto del tarocco continuate a lavorare l'impasto delicatamente [19], pian piano cercando di dare una forma a panetto. Una volta ottenuto [20] dividetelo a metà [21]; con questa dose infatti preparerete 2 strudel. 
Trasferite i 2 panetti, affiancandoli in una pirofila. Coprite con pellicola [22] e lasciate riposare in frigo o in luogo piuttosto fresco, almeno un minimo di 10 minuti. Trascorso questo tempo sistemate la frolla tra due fogli di carta forno (oppure uno solo molto grande piegato) [23]. Considerate che la lunghezza sarà di circa 40x50 cm circa (spessore di circa mezzo cm). Schiacciate la frolla un po' con le mani, in modo da appiattire e ammorbidire il panetto [24]. Se dovesse risultare eccessivamente molle, potete fare un ulteriore riposo in frigo prima di continuare.
Aiutatevi con il mattarello [24], in modo da ottenere uno spessore uniforme, da circa mezzo cm. Aprite quindi il foglio [26] e con il retro lama di un coltellino rifilate i bordi, in modo da ottenere un rettangolo preciso delle dimensioni indicate [27]. Alcuni scarti potete attaccarli nuovamente all'impasto e man a mano proseguire a stendere.
Spolverizzate la frolla con un po' di farina [28], ricoprite con la carta forno [29] e capovolgete con attenzione tutto. Riaprite il foglio [30] 
e cospargete anche l'altro lato con un po' di farina [31]. Coprite nuovamente. Trasferite con attenzione su un vassoio (o direttamente la placca da forno) e riponete in frigorifero per 6-7 minuti. Nel frattempo ripetete la stessa operazione per il secondo panetto di frolla. A questo punto recuperate il primo foglio, che avrà ormai riposato. Adesso non vi resta che farcire lo strudel. Potete rifilare ancora leggeremente la pasta, poi prendete la farcitura e disponetene un po' su uno dei lati della frolla, lasciando un bordo libero. Dovrete creare una striscia lunga, larga circa 10 cm e alta 5 cm [32]. Adesso aiutandovi sempre con la carta forno sollevate la pasta e iniziate ad arrotolarla sul ripieno [33]. 
Dopo aver fatto il primo giro, sempre con la carta sulla frolla pressatelo leggermente con le mani in modo da rendere il ripieno più omogeneo e far aderire bene la pasta [34]. Proseguite in questo modo [35] fino a che non lo avrete completamente arrotolato [36]. 
Se dovesse esserci un po' di farcia che sporge, basterà spingerla all'interno con le dita, prima di sigillare i lati, pressando la pasta con le dita [37]. Con l'aiuto di un coltellino a questo punto eliminate l'eccesso sui bordi, pareggiandoli [38]. Utilizzando un piccolo coppapasta per realizzate dei fori al centro su tutta la lunghezza [39], in questo modo i vapori in cottura fuoriusciranno e la frolla non si romperà. 
Ripiegate la carta forno un paio di volte sui lati per darle forza [40] e trasferite su una teglia [41], in modo che userete la stessa carta anche per la cottura. Spennellate la superficie dello strudel con un uovo leggermente sbattuto. Scaldate il forno a 200°, in modalità statica; poi inserite lo strudel e diminuite subito la temperatura a 180°, proseguite la cottura per 40 minuti. Realizzate allo stesso modo il secondo strudel. Una volta cotto sfornate il primo strudel e lasciatelo intiepidire prima di tagliarlo e servirlo [42].