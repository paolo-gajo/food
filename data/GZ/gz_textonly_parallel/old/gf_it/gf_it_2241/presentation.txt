Lo strudel di mele è uno dei dolci che amiamo di più, specialmente in inverno. Oltre alla versione più classica esistono tante varianti, come quello con la pasta sfoglia o quello che vi proponiamo oggi: lo strudel di pasta frolla! Lo chef Alessandro Gilmozzi ha realizzato per noi questa dolcezza di cui ogni famiglia custodisce un segreto e una propria tradizione. L'involucro dello strudel di mele con pasta frolla vi sorprenderà: spessa, friabile e gustosa... mentre il ripieno custodito all'interno dello strudel è sempre lo stesso, con il suo inconfondibile aroma avvolgente di cannella. Mele, uvetta e pinoli cuoceranno dentro questo guscio morbido e si amalgameranno alla perfezione! E se amate gli strudel non lasciatevi scappare questa versione ai frutti di bosco o quello di pere e cioccolato! 