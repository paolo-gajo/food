Per preparare il pesce finto iniziate mettendo a bollire le patate, non sbucciate e tagliate a metà (in questo modo ci metteranno meno tempo a cuocere), in abbondante acqua salata fredda per circa 12 minuti da quando inizia il bollore (1-2). Nel frattempo scolate bene il tonno utilizzando un colino [3]
e frullatelo con un mixer fino ad ottenere una consistenza quasi cremosa [4]. Quando le patate saranno pronte (verificate la loro cottura facendo la prova dello stecchino: dovranno risultare morbide) sbucciatele e passatele con il passaverdure [5]. Unite il tonno ed amalgamate molto bene i due ingredienti, aiutandovi con una spatola: dovrete ottenere un composto compatto ed omogeneo [6].
A questo punto aggiungete il timo [7] e l’aneto [8], che avrete precedentemente pulito e sfogliato, quindi anche il prezzemolo tritato [9]
e la scorza grattugiata di mezzo limone [10]. Mescolate bene per amalgamare tutti gli ingredienti e aggiustate di sale e pepe. Prendete ora una teglia a forma di pesce, ungetela con un cucchiaio di olio [11] e una noce di burro [12],
quindi riempitela con il composto di tonno e patate, livellando per bene la superficie [13]. Riponete lo stampo in frigorifero, coperto da pellicola [14], e lasciatelo riposare per almeno 2 ore. Nel frattempo preparate una parte della guarnizione: tagliate a fette molto sottili una patata, lavata e sbucciata, quindi mettete le fette così ottenute su una leccarda ricoperta di carta da forno, cospargetele di olio e sale [15]
e fatele cuocere in forno, alla massima potenza, per 7-8 minuti, fino a farle dorare [16]. Una volta cotte le patate, mettetele da parte a raffreddare. Trascorso il tempo necessario estraete il pesce dal frigorifero e adagiatelo su un piatto da portata, dove avrete precedentemente messo del songino, mondato e lavato con cura. Cominciate a decorare il pesce mettendo i grani di pepe rosa per formare la bocca [18],
quelli di pepe nero per creare l’occhio [19] e le fettine di patate arrosto per formare le squame del pesce [20]. Ultimate posizionando dei rametti di timo per disegnare il contorno della testa e decorare la coda [21]. Il vostro pesce finto è pronto per essere servito in tavola: sorprenederete i vostri ospiti per l'originalità della presentazione!