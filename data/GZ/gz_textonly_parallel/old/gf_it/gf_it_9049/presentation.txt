Come da consuetudine, nel Nord America, il quarto giovedì di novembre è dedicato alla Festa del Ringraziamento e se anche voi siete tra quelli che osservano questa tradizione "a stelle e strisce", o più semplicemente per portare a tavola un pizzico degli States, siete ancora in tempo per preparare un dolce tipico per questa ricorrenza: la pumpkin pie! Questa tradizionale torta, normalmente interpretata con la pasta frolla, eventualmente sostituita dalla brisé, racchiude una crema preparata con l’ingrediente protagonista di tutto l’autunno e l’inverno, oltre che simbolo della notte di Halloween: la zucca! In questa preparazione la zucca viene impreziosita da un mix di spezie che sposano ed esaltano il suo gusto delicato. Una dolcissima scusa per testare la versatilità di questo prezioso ingrediente stagionale e realizzare una torta che andrà a ruba, fetta dopo fetta.