I tesori culinari della cucina siciliana sono davvero infiniti. Potremmo passare ore a parlare dei piatti istituzionali e più famosi della bella isola del Sole, come per esempio la pasta alla Norma, lo sfincione e i cartocci fritti. Ma oggi abbiamo rispolverato il vecchio libro di cucina della nonna e abbiamo preparato, grazie ai suoi formidabili consigli, gli anelletti al forno. Ognuno conserva la propria ricetta di famiglia, suggerendo quali sono gli ingredienti che si trasmettono ormai da diverse generazioni. La nostra ricetta prevede un buon ragù di carne arricchito dai formaggi caratteristici, infine cuociamo il formato di pasta tipico, gli anelli siciliani, e dopo una breve mescolata si va in forno per amalgamare tutti i sapori. I nostri anelletti al forno ci son piaciuti tantissimo... troppo! Lasciatevi ispirare e fateci sapere se è successo anche a voi! Scoprite anche un altro piatto delizioso al forno, la pasta 'ncasciata!