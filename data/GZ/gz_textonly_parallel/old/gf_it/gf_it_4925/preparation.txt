Per preparare la pizza romana iniziate dall'impasto per la pizza. Versate la farina nella ciotola della planetaria [1]. Aggiungete il lievito [2] e 100 grammi d’acqua, quindi azionate la planetaria con il gancio montato a velocità medio-bassa [3].
Procedete aggiungendo l’acqua poco per volta, avendo cura di aspettare che la dose precedente sia stata ben assorbita dalla farina [4]. Una volta versati circa i 3/4 dell'acqua aggiungete il sale [5] e continuate ad impastare. Aggiungete il resto dell’acqua sempre a filo e lasciate lavorare la planetaria fino ad ottenere un composto liscio ed omogeneo [6].
A questo punto aggiungete l’olio gradatamente (come avete fatto con l’acqua) [7]. Quando l’olio è stato completamente assorbito, estraete l’impasto dalla planetaria e modellatelo con le mani fino ad ottenere una palla [8]. Inseritelo in una ciotola capiente leggermente unta [9].
Coprite con pellicola o con un canovaccio pulito e mettete a lievitare nel forno spento con la luce accesa [10]. Attendete che l’impasto abbia almeno raddoppiato il suo volume (1,5 h), meglio triplicato (2,5/3 h) [11]. Una volta che l’impasto avrà lievitato, trasferitelo sulla spianatoia e dividetelo in 4 parti uguali [12].
Fate con ognuno delle palline [13]. Copritele con un canovaccio pulito e lasciate riposare per 30 minuti [14]. Ungete leggermente con un filo d’olio 4 teglie da pizza di 30 cm di diametro. Posizionate al centro della teglia una pallina di impasto [15]
e cominciate a schiacciare dal centro verso l’esterno, tirando i leggermente i lati se necessario [16]. Se la pasta risulta troppo elastica e tende a tornare alla forma che aveva prima, mettete da parte la pizza che state stendendo e procedete a stenderne un’altra, facendo così riposare la precedente. Cercate di distendere la pasta su tutta la superficie della teglia [17]. Versate un mestolo abbondante di salsa al pomodoro, precentemente condita con sale e origano, sulla base della teglia e spargetela con un movimento circolare, ricoprendo quasi tutta l’area, lasciando solo un bordo di circa 1,5 cm [18].
Tritate grossolanamente la mozzarella. Condite ora la pizza con i filetti di alici, un filo d'olio e la mozzarella tagliata a pezzetti [19]. Lasciate riposare la pizza farcita per una decina di minuti [20], poi infornate a 250°C per 12/15 minuti in forno statico (altrimenti se utilizzate il forno ventilato basteranno una decina di minuti a 230°). Non appena estraete la pizza romana dal forno, servitela immediatamente [21].