I filetti di salmone alla mediterranea sono un ottimo secondo piatto estivo, che racchiude tutti i sapori del meridione e sprigiona tipici profumi. Succosi pomodorini macerati assorbono tutto il gusto dell'origano e dell'aglio che in cottura vengono assorbiti dal salmone, mentre le olive nere e i capperi donano una nota decisa al piatto. Una ricetta veramente facile da realizzare, pochi e semplici ingredienti si uniscono insieme per poi essere cotti in forno... il risultato sarà un piatto succulento, un asso nella manica perfetto da giocare per una cena inaspettata! Dopo aver assaggiato i filetti di salmone alla mediterranea provate anche la versione al cartoccio o con salsa al prezzemolo e lasciatevi conquistare dalla bontà e dalla tenerezza di questo pesce ricco di qualità!