Siete alla ricerca della ricetta della pastella per fritti da segnare nel vostro taccuino per poterla sfoggiare in ogni momento? Prima di farlo occorre provarne qualcuna perché i modi per preparare la pastella sono veramente tanti! Oggi vi proponiamo una versione con gli albumi montati a neve, che vi permetterà di ottenere un composto spesso, che aderisce alla perfezione alle verdure, come cavolfiori, zucchine, melanzane o cipolle per un risultato ben dorato una volta cotto. Ma se cercate una versione gluten free non preoccupatevi, basterà sostituire alla farina 00 quella di riso per ottenere un risultato ugualmente fragrante! Se invece quello che volete è un fritto veramente croccante optate per una pastella senza uova, realizzata solo con acqua e farina. Infine, se preferite una versione integrale, dovete provare assolutamente quella a base di birra che abbiamo utilizzato per friggere la gallinella, per esempio! Scegliete la pastella che fa per voi e per ottenere un fritto asciutto e leggero prestate la giusta attenzione al tipo di olio scelto e raggiungete la temperatura giusta! Allora cosa aspettate? Carciofi, carote, funghi, gamberi, pollo o zucchine sono pronti per essere tuffati in questa pastella e fritti! Gustateli ancora fumanti! 