Sentite nell'aria un profumo fresco e leggermente acre? Si tratta della nostra charlotte al limone, che inebria anche a distanza! Questo dolce scenografico e fresco è realizzato con la pasta di limoni, una specie di crema semplicissima da preparare in casa ma che potrete anche acquistare. Aggiungendola ai dolci il risultato è davvero sorprendente e regalerà alla vostra charlotte una gradevolissima nota di freschezza. E non a caso parliamo di freschezza: la charlotte ispirata alla versione classica, è un dolce freddo che non ha bisogno di cuocere nel forno. Potrete prepararlo con un po' di anticipo e servirlo ai vostri ospiti come fine pasto o come dessert per fare una ricca e golosa merenda. Ma abbiate cura di preparare la charlotte al limone anche per le grandi occasioni, la sua bellezza e la sua eleganza conquisteranno proprio tutti.