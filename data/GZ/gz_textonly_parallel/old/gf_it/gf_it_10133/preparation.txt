Per realizzare i cestini di pan carrè iniziate dal ragù: pelate carota, sedano e cipolla poi tritatele finemente [1]. Tritate anche le foglioline di timo e gli aghi di rosmarino [2]. Fate soffriggere il trito di verdure in padella con l’olio di oliva e uno spicchio di aglio [3] per almeno 10 minuti o fino a quando le verdure non saranno morbide
Intanto eliminate il budello dalla salsiccia [4], poi tritatela [5] o sgranatela con le mani. Aggiungete la trita di maiale e la salsiccia al soffritto [6], mescolate con un cucchiaio e fate rosolare pochi istanti per insaporire,
poi sfumate con il vino bianco [7], insaporite con il trito di aromi [8] salate, pepate e versate il brodo vegetale [9], coprite con il coperchio e proseguite la cottura per circa 30 minuti.
Se necessario aggiungete ulteriore brodo. A cottura ultimata spegnete il fuoco, trasferite il ragù in una ciotola e fatelo raffreddare [10]. Intanto, ponete nel mixer la ricotta e aromatizzatela con la noce moscata [11] e la scorza di limone grattugiata [12].
Frullate per ottenere una salsa omogenea [13], e poi trasferitela in una ciotola e aggiungete il ragù [14] avendo cura di tenere da parte 4 cucchiai che serviranno per guarnire i cestini da cotti. Intanto prendete il pancarrè, ritagliate i bordi da ciascuna fetta [15],
poi con l’aiuto del mattarello appiattite le fette di pancarrè per renderle più sottili [16], prendete 4 cocotte del diametro di 9 cm con un bordo alto 5 cm e inserite all’interno di ciascuna cocotte 4 fettine di pancarrè leggermente sovrapposte creando un incavo all’interno [17]. Farcite ciascun cestino con l’impasto di ricotta e ragù [18] pressatelo leggermente con il dorso di un cucchiaio.
Spolverizzate la superficie con il parmigiano grattugiato (19-20) e cuocete in forno statico preriscaldato a 200° per 10 minuti 8oppure in forno ventilato a 180° per 5 minuti). A cottura ultima sfornate i cestini [21] e lasciateli intiepidire,
intanto sgocciolate i pomodori secchi sott’olio , tagliateli a listarelle [22]. Distribuiteli sopra ciascun cestino un cucchiaio di ragù [23] e per finire adagiate sopra i pomodori secchi sott’olio [24] e qualche fogliolina di timo fresco. I cestini di pancarrè ripieni sono pronti per essere gustati.