Le mele al forno sono un dessert invernale senza tempo, tipico della cucina casalinga, genuino e facile da realizzare, più veloce della classica torta di mele ma più ghiotto del frutto gustato da solo. Vi basterà una manciata di ingredienti: delle mele croccanti e succose, un miele dal gusto delicato, zucchero e un velo di cannella, che conferirà un tocco aromatico a questa rustica delizia. I più golosi potranno sperimentare anche la versione ripiena, arricchita di amaretti e granella di nocciole. La versatilità di questo frutto stuzzica da sempre la fantasia in cucina: provate ad esempio le chips di mele, uno snack salutare e croccante, oppure il pollo al forno con le mele, un secondo piatto prelibato e dai sapori agrodolci.