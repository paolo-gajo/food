Per realizzare le lasagne con coriandoli di verdure cominciate dalla pulizia di queste ultime, quindi lavate e spuntate le carotine baby [1], tagliatele a rondelle [2], poi lavate le zucchine e tagliate anch’esse a rondelle [3],
lavate e pelate le patate [4] e riducetele a piccoli dadini [5]. Ora occupatevi della zucca: tagliatela a spicchi, eliminate la scorza [6]
e tagliatela a cubetti come avete fatto con le patate [7]. In un tegame versate un filo di olio di oliva, mettete uno spicchio d'aglio [8], il prezzemolo tritato e la zucca [9],
le patate [10] e le carote che richiedono un tempo di cottura più lungo [11] e poi bagnatele con un po’ di brodo vegetale o acqua calda [12] per proseguire la cottura. 
Dopo 10 minuti unite anche le zucchine [13] e proseguite la cottura per altri 5 minuti; è importante che le verdure restino leggermente croccanti altrimenti potrebbero sfaldarsi [14]. A cottura ultimata, spegnete il fuoco, eliminate con una pinza da cucina lo spicchio d'aglio [15],
infine aggiustate di sale e di pepe [16]. Intanto preparate la crema al formaggio quindi in un pentolino lasciate sciogliere il burro, aggiungete la farina e mescolate per ottenere un roux [17]. Poi versate il latte caldo nel roux [18]
e stemperate tutto il composto, mescolando bene con la frusta [19] e cuocete a fuoco basso, quando si sarà addensato, togliete il pentolino dal fuoco e unite il Parmigiano Reggiano grattugiato [20], otterrete così una sorta di besciamella cremosa [21].
Iniziate a comporre le lasagne: in una teglia rettangolare che misuri 20x30 cm, spennellate d'olio di oliva il fondo [22] e distribuite uno strato di crema al Parmigiano [23], poi prendete le sfoglie sottili e posizionatele nella teglia una accanto all’altra [24],
ricoprite con un altro strato di crema [25] e a questo punto farcite con le verdure precedentemente cotte [26], e con la crema al formaggio [27], ora ricoprite con un altro strato di sfoglie sottili,
uno di ragù di verdure [28] e uno di crema al parmigiano [29], proseguite alternando gli strati fino ad esaurire gli ingredienti. Terminate con uno strato di verdure e infornate in forno statico preriscaldato a 200° per 12 minuti (oppure in forno ventilato a 180° per 10 minuti). A cottura ultimata sfornate le vostre lasagne con coriandoli di verdure e gustatele [30]!