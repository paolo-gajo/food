L’Italia, è proprio vero, è il paradiso degli amanti della buona tavola: da nord a sud, senza eccezione delle isole, non c’è centimetro abitato di questa terra che non regali al mondo deliziosi piatti tipici. Oggi vi portiamo al nord, nella raccolta pianura padana, alla scoperta di un primo piatto della tradizione lombarda: i casoncelli! Pasta fresca all’uovo ripiena che conosce tante versioni: chi la preparara nella forma tipica di mezzaluna ripiegata su se stessa, chi invece ricava dei rettangoli e chiude la farcitura a mo' di caramella. La vera particolarità dei casoncelli risiede nel ripieno: ricco e saporito, a base di carne, verdure, amaretti, pere... Per assaggiare questo primo piatto, potete organizzare un tour delle locande bergamasche, bresciane o della Val Camonica, per assaporare di volta in volta le diverse e squisite varianti locali. Intanto potete armarvi di un po’ di buona volontà e di ingredienti di ottima qualità e riprodurre la nostra versione di questi fantastici casoncelli, scrigni di bontà a portata di mattarello!