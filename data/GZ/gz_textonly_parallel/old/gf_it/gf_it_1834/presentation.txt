Qualcuno ha detto festa? E cosa c'è di meglio di un soffice Pan di spagna farcito con deliziose creme per spegnere le candeline? Ma facciamo un passo indietro, al momento del buffet! Scoprite come dare una veste nuova alla classica base di Pan di spagna, una versione sorprendente: Pan di spagna salato! Con il giusto ripieno, realizzerete strati di bontà da gustare come aperitivo: prosciutto cotto, formaggio, lattuga e pomodoro quello che noi abbiamo scelto per colorare e arricchire questa base soffice, un doppio strato dai colori sgargianti e dal gusto delicato. Sbizzarrite la vostra fantasia realizzando per il Pan di spagna salato farciture più ricche e originali come una crema di ricotta al prosciutto o al salmone, farcendo con verdure grigliate, fiori di zucca o altri ingredienti della stagione del vostro compleanno!