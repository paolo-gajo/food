Se pensate che la cucina indiana sia tutto pollo al curry e tikka masala vi sbagliate! Infatti c'è una preparazione molto sfiziosa che porta il nome di pakora. Si tratta in buona sostanza di una pastella per fritti molto particolare, a base di farina di ceci e acqua frizzante, che conferisce un ottimo sapore e consistenza alle verdure. Come da tradizione abbiamo utilizzato il curry madras per arricchire il sapore della pastella, ma se preferite potete impreziosire con un soffio di curcuma che oltre a irrobustire le sensazioni al palato conferirà un bel colore dorato. Vi abbiamo incuriosito? Provate il pakora, accompagnatelo con del chutney di mango e fateci sapere cosa ne pensate... e se è troppo piccante, non scordate il pane chapati!