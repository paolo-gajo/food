Per realizzare la torta all’arancia con crema allo yogurt iniziate con la preparazione della base: ponete nella ciotola di una planetaria munita di frusta i tuorli d’uovo avendo cura di tenere da parte gli albumi che serviranno successivamente. Unite ai tuorli metà dello zucchero semolato [1], azionate la planetaria e sbattete il composto per amalgamare gli ingredienti [2], con la planetaria in funzione versate nella ciotola lo yogurt [3]
e l’olio di semi [4]. Proseguite finché non avrete incorporato gli ingredienti e il composto risulterà liscio e omogeneo. Ora grattugiate la scorza dell’arancia [5], spremetene il succo [6]
e filtratelo attraverso un colino [7] per raccogliere i semi. Unite il succo dell’arancia all’impasto [8] e azionate la frusta per qualche istante, il tempo necessario per far assorbire il liquido. A questo punto setacciate le polveri: la farina, la fecola di patate e il lievito e unitele all’impasto, un cucchiaio alla volta [9]. Continuate a montare con le fruste fino ad amalgamare completamente gli ingredienti.
Incorporate ora anche la scorza grattugiata dell’arancia [10]. Riprendete gli albumi che avete tenuto da parte e montateli a neve ben ferma con un pizzico di sale e la restante metà dello zucchero semolato utilizzando una planetaria dotata di frusta o con uno sbattitore elettrico. Unite gli albumi montati al composto mescolando delicatamente con una spatola dal basso verso l’alto [11] per non rischiare di smontarli. Poi prendete uno stampo con cerniera di 24 cm di diametro, imburratelo e foderatelo con carta da forno (potete consultare il procedimento qui: come foderare una tortiera con carta da forno).Versate l'impasto nello stampo [12] e cuocete la torta in forno preriscaldato statico a 180° per 45 minuti fino a quando non risulterà dorata in superfice (oppure in forno ventilato a 160° per circa 35 minuti).
Una volta cotta sfornatela e lasciatela raffreddare [13]. Ora dedicatevi alla crema: mettete in ammollo la gelatina in acqua fredda per 10 minuti [14]. Incidente la bacca di vaniglia a metà nel senso della lunghezza, estraete i semi e uniteli allo yogurt [15].
Montate con una planetaria o uno sbattitore elettrico 200 ml di panna [16] con metà dello zucchero a velo; mescolate a parte la restante metà dello zucchero a velo con lo yogurt [17] e poi incorporate la panna appena montata. In ultimo sciogliete la gelatina nei restanti 100 ml di panna riscaldata [18]
e aggiungete il composto ottenuto alla crema di panna e yogurt [19]; mescolate per bene, coprite con pellicola la crema [20] e lasciate riposare almeno 1 ora in frigo. Quando la torta sarà pronta, sfornatela e lasciatela raffreddare, una volta fredda, tagliatela a metà con l'aiuto di un coltello a lama seghettata [21].
Farcite la torta con metà della crema allo yogurt spalmandola con una spatola [22]. Ricoprite il dolce con l'altra metà della base [23]. A questo punto potete occuparvi della guarnizione: prendete la restante crema, frullatene metà nel mixer pochi istanti con un cucchiaio di panna liquida [24]
per ammorbidirla e renderla più liscia [25]. Ponete la torta su una gratella e fate colare la crema [26] fino a ricoprire interamente la base. Mettete la crema avanzata in una sac-à-poche dotata di bocchetta a stella e decorate la superficie della torta con dei ciuffi [27].
Tagliate delle fettine sottili di arance e incidetele con un coltello [28], ripiegate le fette creando una sorta di spirale che andrete ad applicare sulla torta insieme alle scorzette di arancia candita [29]. La vostra torta all’arancia con crema allo yogurt è ora pronta per essere gustata [30]!