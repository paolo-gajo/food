Per il timballo di tortellini per prima cosa è importante preparare la pasta brisè e lasciarla riposare in frigo almeno 30 minuti, avvolta con della pellicola [1].Nel frattempo preparate anche la besciamella con le dosi indicate nel box ingredienti. Cercate di mantenere la besciamella piuttosto morbida (2-3). Lasciate intiepidire la besciamella coprendola a filo con della pellicola in modo che non si formi la patina superficiale.
Affettate sottilmente il porro [4] e mettetelo a stufare in una larga padella antiaderente con l'olio [5]; lasciatelo cuocere dolcemente per circa 10-15 minuti, dopodichè aggiungete i piselli[6] e fate cuocere anche questi fino a che siano ben teneri, circa 15 minuti; se necessario aggiungete in cottura o del brodo vegetale caldo o dell'acqua calda.
Portate a bollore abbondante acqua salata e versate i tortellini (potete anche realizzarli voi, seguendo la ricetta del sito: tortellini) [7], fate cuocere per il tempo indicato sulla confezione;solitamente 1 o 2 minuti. Scolateli molto bene facendo attenzione a non romperli e uniteli in padella con i piselli e il porro [8]. Disponete su un tagliere il prosciutto cotto [9]
e avvolgetelo su se stesso [10] e poi tritatelo finemente [11] aiutandovi con un coltello. Unite anche il prosciutto in padella e fate saltare il tutto qualche istante, spegnete e regolate di sale e pepe bianco a piacere [12].
Imburrate uno stampo tondo a cerniera di 18cm x10cm [13]; stendete la pasta brisè in una sfoglia spessa circa 5mm e ricavate una striscia rettangolare alta circa 10 cm [14] che servirà come lato dello stampo, un disco di 18cm che servirà come base inferiore e un altro disco sempre di 19 cm che servirà come base superiore del timballo di tortellini.Foderate con la striscia rettangolare lo stampo tondo a cerniera che avrete imburrato con un pennello, fate ben aderire la brisè allo stampo, coprite il fondo con uno dei due dischi [15]
Lasciate il disco di base in uno stampo a cerniera regolabile [16] (questo serve a fare in modo che in cottura non si allarghi ma mantenga la sua forma), spennellatelo con un uovo e dalla brisè avanzata ricavate delle formine [17] con dei tagliabiscotti e disponetele sul disco [18] che servirà da "coperchio" superiore.
Spolverate la base dello stampo con una cucchiaiata di parmigiano grattugiato [19], coprite ora con un mestolo scarso di besciamella [20] e poi un mestolo di tortellini [21];
proseguite alternando ancora il parmigiano, la besciamella e i tortellini fino a esaurire gli ingredienti [22] tenendo da parte un mestolo di besciamella da versare sopra tutti i tortellini; passate in forno caldo a 180° per almeno 40-45 minuti e fate cuocere su una placca da forno foderata con l'apposita carta anche l'altro disco di brisè decorato. Togliete dal forno il disco-coperchio [23] e il timballo di tortellini [24], fate freddare e poi aprite lo stampo a cerniera facendo molta attenzione a non rompere il vostro timballo di tortellini. Disponete su un piatto da portata e decorate con il disco-coperchio. Ora il vostro timballo di tortellini è pronto per rendere unica la vostra tavola delle feste!