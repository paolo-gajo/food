Per realizzare le lasagne al ragù bianco e zucchine iniziate preparando il soffritto seguendo la nostra scheda come fare il soffritto: lavate e spuntate la carotae la costa di sedano, sbucciate la cipolla e tagliate tutte le verdure per ottenere dei piccoli cubetti. In una pentola mettete a scaldare un filo d’olio e fate insaporire uno spicchio d’aglio, unite poi le verdure per il soffritto (1-2). Fate rosolare almeno 10 minuti per ammorbidire le verdure, poi unite il trito di rosmarino [3].
Spellate la salsiccia [4] e tritatela con il coltello [5] poi unitela nel tegame con il soffritto [6]. Salate, pepate e fate rosolare la salsiccia per qualche minuto,
sfumate con il vino rosso [7] e fatelo evaporare. Versate anche l’acqua calda e fate cuocere il ragù. Quando la salsiccia risulterà morbida e ben cotta spegnete il fuoco ed eliminate lo spicchio di aglio con una pinza da cucina [8]. Ora occupatevi delle verdure: lavate e spuntate le zucchine e tagliatele per il lato lungo a fette sottili circa 1 cm con una mandolina [9].
Grigliate le fette di zucchina su una piastra e tenetele da parte [10]. Ora preparate la crema al formaggio seguendo la nostra scheda crema al Parmigiano: in un pentolino mettete a scaldare il latte (non dovrà arrivare a bollore), mentre in un altro sciogliete il burro [11], aggiungete la farina [12] e mescolate per ottenere un roux.
Poi versate il latte scaldato in precedenza (leggermente intiepidito) nel roux [13] e stemperate tutto il composto, mescolando bene con la frusta e cuocete a fuoco basso, quando si sarà addensato, togliete il pentolino dal fuoco e unite il Parmigiano Reggiano grattugiato [14], dovete ottenere una sorta di besciamella cremosa [15].
La vostra crema al parmigiano è pronta, potete comporre le lasagne: prendete una teglia rettangolare che misuri 20 x 30 cm, stendete sul fondo uno strato di crema al parmigiano [16], poi ponete uno strato di sfoglie [17], ricoprite con altra crema, poi con il ragù [18]
e infine con uno strato di zucchine [19], iniziate un altro strato di sfoglie e proseguite alternando gli strati fino ad esaurire gli ingredienti. Terminate con uno strato di ragù e spolverate la superficie con del Parmigiano Reggiano grattugiato [20]. Cuocete in forno statico preriscaldato a 200° per 20 minuti. A cottura ultimata, sfornate le lasagne, lasciatele intiepidire qualche minuto e poi portatele in tavola!