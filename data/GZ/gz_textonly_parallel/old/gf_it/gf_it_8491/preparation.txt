Per preparare i cantucci, cominciate ponendo in una ciotola lo zucchero [1] e unite l'uovo con un pizzico di sale. Mescolate con una spatola [2]: non c’è bisogno di sbattere, ma solo di sciogliere bene i cristalli. A parte, in un'altra ciotola, unite la farina e l'ammoniaca per dolci [3].
Mescolate e unite gli ingredienti secchi al composto di uova e zucchero [4]. Amalgamate e unite anche il burro morbido [5]. Impastate con le mani [6]
e aggiungete anche le mandorle [7], poi profumate con il marsala [8] e la scorza grattugiata di mezza arancia non trattata [9]. Impastate fino a far incorporare bene tutti gli ingredienti all’interno dell’impasto, quindi formate un panetto e trasferitelo sul piano da lavoro.
Dividete il panetto in due parti uguali [10] e ricavate da ciascuna un filoncino lungo e piuttosto stretto [9]. Disponete i filoncini ben distanziati su una leccarda ricoperta di carta forno (non c’è bisogno di appiattirli, avverrà naturalmente in cottura). Spennellate i vostri filoncini con il tuorlo d’uovo sbattuto [12] (se il tuorlo risultasse troppo denso, potete stemperalo con un po’ d’acqua).
Cuocete i filoncini in forno statico preriscaldato a 200° per 20 minuti [13], quindi sfornateli e lasciateli intiepidire pochi minuti. Quindi, con un coltello dalla lama seghettata, tagliate il filoncino leggermente in diagonale, creando dei cantucci di circa 1,2 cm di spessore [14]. Disponeteli nuovamente sulla teglia coperta di carta forno e tostateli in forno statico preriscaldato a 160° per 18 minuti [15]. Sfornate i vostri cantucci e lasciateli raffreddare prima di gustarli…accompagnati da un bel bicchierino di vin santo!