Per preparare il carpaccio di tonno con salsa al frutto della passione cominciate dalla marinatura. Tagliate un lime a metà e poi spremetelo [1]. Sbucciate lo zenzero [2] e grattugiate la polpa nel boccale di un mixer, infine versate il succo di lime [3].
Dividete a metà il frutto della passione [4] e spremete all’interno del boccale [5]. Unite il tabasco [6],
sale, pepe e olio [7], lo zucchero di canna [8] e azionate il mixer per ottenere il composto [9].
Versate la crema in un recipiente con all’interno un colino e setacciate aiutandovi con un cucchiaio [10]. Mettete in disparte la salsa per marinare e passate al tonno: è importante che questo sia stato preventivamente abbattuto. Affettate sottilmente il tonno [11] e disponete in un recipiente [12].
Cospargete le fettine con la salsa, coprite con pellicola trasparente e lasciate marinare per il tempo in cui vi occuperete del resto [13]. Tagliate il pane prima in 2 parti [14] dopodiché a metà facendo un taglio netto obliquo, otterrete così 4 triangoli [15].
Sistemate le fette di pane in una pirofila [16] e cuocete in forno ventilato a 200° per una decina di minuti facendo attenzione che i triangoli si dorino senza bruciarsi [17]. Infine pulite l’avocado. Con la lama incidete per il lungo girando attorno al seme centrale. Dividete in due ruotando le mani in direzione opposta e poi staccate il seme [18].
Eliminate la buccia facendo scorrere un cucchiaio tra la buccia e la polpa o aiutandovi con le dita [19] e poi affettate sottilmente [20]. Riprendete il tonno [21]
e disponete le fettine nel piatto aiutandovi con delle pinze o la forchetta cercando di dare un po’ di movimento alle fette [22]. Aggiungete le fettine di avocado attorcigliandole leggermente come a creare un ricciolo [23] e poi guarnite con le fettine di pane tostato e la salsa riposta in un bicchierino guarnito a piacere con frutto della passione e aneto. Ecco pronto il vostro carpaccio con salsa al frutto della passione: buon appetito [24].