Per preparare il plumcake alla ricotta e confettura di mirtilli come prima cosa rompete le uova in una ciotola, aggiungete lo zucchero [1] e lavorate il tutto con le fruste elettriche [2] fino a che il composto non risulterà ben montato. Poi continuando a sbattere unite l'olio a filo [3], 
la ricotta ben scolata [4] e un pizzico di sale [5]. Lavorate ancora con le fruste elettriche e quando sarà ben incorporata unite la farina 00 [6] 
e il lievito [7]. A velocità bassa incorporatele con lo sbattitore [8] fino ad ottenere un impasto liscio [9]. 
Imburrate e infarinate uno stampo da 35 cm [10], poi versate l'impasto all'interno [11] e livellate la superficie con una spatola [12]. 
Aggiungete la confettura con un cucchiaio [13] e utilizzando uno stecchino di legno create dei movimenti circolari [14], per realizzare l'effetto marmorizzato. Cuocete il plumcake a 180° per 40 minuti in forno statico preriscaldato. Poi sfornate [15] e lasciate raffreddare prima di sformare e affettare il vostro plumcake. 