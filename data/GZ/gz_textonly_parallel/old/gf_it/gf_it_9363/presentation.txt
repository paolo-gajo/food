Siete alla ricerca di un contorno di stagione un po’ diverso dal solito? La natura viene in nostro aiuto e, anche d’inverno, ci offre delle meravigliose materie prime per creare piatti gustosi e genuini come l’indivia belga gratinata! L’indivia belga, conosciuta anche come cicoria di Bruxelles, è un tipo di insalata che appartiene alla stessa famiglia del radicchio e della scarola e condivide con loro il retrogusto leggermente amarognolo. Preziosa alleata nelle diete, grazie al bassissimo contenuto calorico, l’indivia belga è molto semplice da preparare e può essere consumata sia cotta che cruda, come nella ricetta delle barchette di indivia ai formaggi. Noi abbiamo impreziosito l’indivia belga gratinata con una croccante panatura al profumo di origano che, una volta infornata, darà alla verdura un’irresistibile marcia in più che tutti apprezzeranno, soprattutto gli irriducibili amanti della crosticina!