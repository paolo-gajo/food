Per preparare l’indivia belga gratinata, per prima cosa preriscaldate il forno a 200° in modalità statica, poi sciacquate i cespi di indivia belga sotto l’acqua corrente e tagliateli a metà longitudinalmente con il coltello [1]. Mettete l’indivia da parte e passate alla preparazione della panatura: tagliate il pane raffermo a cubetti, poi versatelo in un mixer [2] e frullatelo per sbriciolarlo in modo uniforme [3].
Trasferite il pane raffermo tritato in una ciotola, aggiungete il parmigiano grattugiato [4] e l’origano [5], poi condite con sale e pepe e mescolate bene il tutto. Ora prendete una leccarda foderata con carta da forno e sistemate l’indivia belga che avevate tagliato in precedenza con la parte esterna rivolta verso il basso [6].
Distribuite la panatura sopra l’indivia belga cercando di coprirla interamente [7], poi aggiungete un filo d’olio [8] e cuocete in forno statico a 200° per circa 15 minuti, fino a quando la panatura non risulterà bella dorata [9]. La vostra indivia belga gratinata è pronta per essere servita!