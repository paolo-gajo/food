Per preparare la focaccia di farro per prima cosa versate le 2 farine in una ciotola [1]; aggiungete il lievito sbriciolato [2] e circa metà dell'acqua [3]. 
Mescolate con le mani o con un mestolo di legno [4], quindi aggiungete ancora un po' d'acqua [5]. Versate il sale nell'acqua rimasta [6]
e mescolate con un cucchiaino per discioglierlo [7]. Versate poi il liquido all'interno dell'impasto [8] e lavorate con le mani fino a farlo assorbire completamente [9]. 
Coprite con un canovaccio umido [10] e lasciate riposare per circa 10 minuti [10]. A questo punto iniziate a dare le prime pieghe tirando delicatamente i lembi esterni della pasta e portandoli verso il centro (11-12). 
Coprite nuovamente [13] e aspettate altri 10 minuti prima di dare di nuovo altre pieghe [14]. Coprite ancora con il canovaccio [15] e ripetete quest'operazione per altre 4 volte. All'inizio l'impasto risulterà colloso, ma ad ogni piega sarà sempre più tenace. 
Trascorsi gli ultimi 10 minuti versate l'impasto in una ciotola leggermente unta [16] e coprite con della pellicola per alimenti [17]. Riponete in frigorifero e lasciate maturare per tutta la notte. Il giorno successivo rimuovete l'impasto dal frigo e lasciatelo a temperatura ambiente per almeno un'ora. Eliminate poi la pellicola [18]
e trasferite su un piano leggermente infarinato [19]. Date all'impasto una forma sferica [20] e copritelo con una ciotola [21]. Attendete circa altri 20 minuti. 
Ungete uno stampo di alluminio di 33 cm di diametro [22] e trasferite l'impasto all'interno [23]. Allargando l'impasto con le mani fate in modo che ricopra l'intera superficie dello stampo [24]. Se dovesse ritirarsi, lasciatelo riposare altri 10 minuti. 
Utilizzando i polpastrelli bucherellate la superficie della focaccia [25]. Conditela con il sale grosso [26] e con gli aghi di rosmarino [27]. 
Aggiungete anche i fiocchi d'avena [28] e l'olio rimasto [29]. Preriscaldate il forno a 210° in modalità statica e non appena sarà caldo posizionate la focaccia a diretto contatto della base. Aspettate circa 15 minuti poi spostate la focaccia nel ripiano centrale e ultimate la cottura per altri 20 minuti, prima di sfornarla [30]. 
Preparate rapidamente un'emulsione di acqua e olio, versandoli in una ciotolina e mescolandoli [31]. Trasferite la focaccia su una gratella e spennellatela con l'emulsione quando sarà ancora rovente [32]. Lasciate intiepidire prima di servire la vostra fragrante focaccia di farro [33]!