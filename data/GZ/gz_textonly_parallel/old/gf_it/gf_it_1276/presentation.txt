Si dice che a volte da un errore può nascere qualcosa di buono, ma nel caso della ricetta di oggi si tratta di qualcosa di addirittura buonissimo! Si narra che un apprendista pasticcere parigino rovesciò per sbaglio del latte bollente sulle stecche di cioccolato. Il capo pasticcere lo sgridò e gli diede addirittura dell’imbecille, in francese ganache. Così l'apprendista per rimediare al danno iniziò velocemente a mescolare tutti gli ingredienti, dando vita a questa preparazione, ormai diffusa in tutto il mondo. Per combinare questo delizioso pasticcio occorrono solo panna, cioccolato e burro...in pochi minuti sarà pronta una deliziosa crema ganache, che sostanzialmente è un'emulsione di cioccolato e grassi. Una crema estremamente versatile, perfetta da gustare al cucchiaio o per realizzare il ripieno di bignè magari come nel caso di golosissimi profiteroles al cioccolato, oppure aggiungendo poca più panna si trasformerà in una copertura perfetta per una torta o un dessert! Ma non finisce qui, la crema ganache infatti può essere utilizzata per realizzare dei golosissimi cioccolatini e delle graziose decorazioni, per farlo infatti basterà montarla con le fruste elettriche! Realizzate anche voi questa crema ganache e personalizzatela in base al vostro gusto, utilizzate la giusta quantità di panna per ottenere la consistenza voluta e il cioccolato che preferite: fondente, latte, bianco o persino la più recente al cioccolato ruby per ottenere il gusto che più amate! E se amate le creme lisce e vellutate provate anche la nostra namelaka! 