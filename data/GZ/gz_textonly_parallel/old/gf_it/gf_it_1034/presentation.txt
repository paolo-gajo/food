Melanzane, pomodorini e pasta: semplici e freschi ingredienti che compongono uno dei piatti più celebri della cucina italiana, la pasta alla Norma. Nella nostra ricetta abbiamo però deciso di rivisitare questo caposaldo della tradizione per crearne una versione "leggera", realizzata con fettine di melanzane grigliate, anzichè fritte, e fiocchi di latte al posto della ricotta salata. Questo piatto racchiude tutto il buono dei sapori mediterranei sia negli ingredienti che nei colori: il rosso vivace dei pomodorini ciliegino ben si accompagna ai delicati fiocchi di latte, dal sapore leggermente acidulo, e le foglioline di basilico completano perfettamente questa sinfonia di sapori! Provate la pasta alla Norma leggera e ... sentirete che bontà!