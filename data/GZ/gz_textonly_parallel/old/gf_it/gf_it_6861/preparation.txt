Per preparare i tortini rovesciati ai lamponi, ponete il burro morbido a pezzetti e lo zucchero in una planetaria munita di fruste [1]. Lavorate i due ingredienti a velocità media, fin quando il composto non risulterà ben cremoso [2]. Poco alla volta e sempre con la planetaria in azione aggiungete prima l’uovo intero [3] e poi il tuorlo.
Lasciate che le uova s’incorporino per bene e lavorate il tutto a velocità media finché il composto non risulterà liscio e cremoso [4]. A planetaria spenta aggiungete la farina e la farina di mandorle in una volta sola [5] e continuate a lavorare il tutto sempre a velocità media [6]. 
Una volta che le farine saranno ben incorporate, spegnete la planetaria [7] e trasferite il composto frangipane ottenuto in una sac-à-poche usa e getta [8]. Con del burro ungete 4 stampini del diametro di 9 cm [9]
e ricoprite il fondo con i lamponi freschi, precedentemente lavati con delicatezza e tamponati sempre delicatamente per asciugarli [10]. Una volta disposto lo strato di lamponi per ciascuno stampino, versate su di essi il composto frangipane [11], riempiendo per bene i quattro stampini [12].
Livellate la superficie con il dorso di un cucchiaio [13] o con una spatola e posizionateli su una teglia [14]. Poi cuocete in forno statico preriscaldato a 175° per circa 30/35 minuti. Una volta pronti sfornateli [15] e fate raffreddare i vostri tortini rovesciati ai lamponi.
Prima di sformarli aiutatevi con un coltellino a lama liscia, con il quale potete intaccare delicatamente il perimetro interno degli stampini [16]: una volta capovolti sul piatto da portata [17], i tortini rovesciati ai lamponi si sformeranno facilmente [18]. Potete servire i tortini rovesciati ai lamponi a piacere con una pallina di gelato fiordilatte o vaniglia per esempio!