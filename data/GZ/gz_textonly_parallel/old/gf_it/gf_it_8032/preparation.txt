Per preparare le sfoglie alle olive con cipolle e pomodorini, potete iniziare a mondare e affettare finemente la cipolla di Tropea [1]. Per attenuarne il gusto molto incisivo, potreste metterla a bagno per circa 1 ora in acqua fredda. Poi passate ai pomodorini: sciacquateli sotto acqua corrente, poi tagliateli a metà eliminate i semi e tagliateli a spicchietti [2]. Versateli in una ciotolina e aggiungete la cipolla a fettine [3].
Poi prendete le foglioline di menta fresca [4] (potete anche usare la menta secca) e tritatele molto finemente. In un'altra ciotolina, versate l'olio d'oliva [5] e un cucchiaino di aceto di vino bianco [6], poi salate e pepate a piacere.
Mescolate per emulsionare e versate la menta nell'emulsione [7] poi conditeci i pomodorini e le fettine di cipolla [8]. Mescolate e lasciate riposare qualche minuto perchè le verdure si insaporiscano. Quindi potete comporre le vostre sfoglie alle olive: versate su ciascuna sfoglia un cucchiaino di insalatina di pomodori e cipolle [9]. Potete servire le vostre sfoglie alle olive con cipolle e pomodorini!