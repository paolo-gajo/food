Sebbene Einstein sostenesse che il tempo è un’illusione, chi trascorre la giornata fuori casa per diverse ore sa benissimo che, una volta rincasati, bisogna pensare a cosa preparare per la cena. L’idea di oggi è perciò dedicata a chi il tempo sfugge inesorabilmente tra le mani, ma desidera riconquistarlo con un piatto da gourmet! Il nasello croccante con insalata di pompelmo stimolerà il vostro appetito grazie all’irresistibile mix di sapori: la delicata panatura croccante della quinoa che ricopre i filetti di nasello viene esaltata dalla gustosa insalata che unisce i prodotti della terra agli agrumi. Verrete rapiti dall'originale accostamento del pompelmo rosa con il suo delicato sapore amarognolo con le note intense e saporite delle olive taggiasche. Provate anche voi il nasello croccante con insalata di pompelmo, riuscirete a portare in tavola un secondo piatto in tempo record per una cena da veri intenditori!