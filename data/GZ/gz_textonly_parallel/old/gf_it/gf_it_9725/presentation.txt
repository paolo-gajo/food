Siamo degli amanti delle ricette regionali, non solo perchè spesso sono le più buone, ma perchè ci piace mandare avanti e far si che non si perdano le tradizioni di un tempo. Gli ingredienti sono sempre quelli più semplici e genuini per dar vita a piatti pieni di calore e tradizione come la tiella di pasta e patate. Esistono diverse versioni della pasta e patate, come la pasta e patate alla napoletana e quella a cui ci rifacciamo oggi ovvero la ricetta tipica calabrese, in particolare del cosentino. Deve il suo nome al fatto che gli ingredienti si dispongono a crudo nella tiella (in teglia) e si lasciano cuocere lentamente tutti insieme. In passato si utilizzava porre le teglie di pasta all'interno dei forni a legna appena spenti, dopo aver sfornato il pane... con il calore rimasto all'interno la pasta cuoceva lentamente e dopo poche ore era pronto un ottimo pranzetto! Seguite i nostri step e portate in tavola questo primo piatto tanto semplice quanto buono! 