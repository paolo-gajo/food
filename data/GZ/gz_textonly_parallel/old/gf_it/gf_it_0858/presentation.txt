L'insalata di cavolo e carote (coleslaw) è un contorno di origine irlandese, molto diffuso in tutti i paesi anglosassoni. Il coleslaw viene solitamente preparato con cavolo cappuccio (a volte anche con cavolo rosso), carote e cipollotto (o scalogno) e poi condito con una gustosa salsina di yogurt magro, senape, maionese ed erba cipollina. L'insalata di cavolo e carote è un contorno vegetariano saporito e facile da preparare, ideale per accompagnare i vostri secondi piatti di carne o di pesce, ed è immancabile in coppia con il pulled pork all'interno dell'omonimo panino!