Per preparare le tortilla chips, cominciate con l’impasto: in una ciotola capiente versate la farina di mais [1], impastate aggiungendo l’acqua [2] e lavorate il composto con le mani [3].
Dovrete ottenere un impasto omogeneo e compatto; trasferitelo su una spianatoia e lavoratelo ricavando una palla liscia [4]. Copritelo con della pellicola trasparente e lasciatelo riposare per circa 30 minuti. Dividetelo poi in sei parti uguali [5] e arrotondate ognuna formando delle palline di pasta [6].
Posizionate ogni pallina tra due fogli di carta forno [7], appiattitela leggermente con le mani [8]; poi adagiateci un altro foglio di carta forno [9] e stendetela con un mattarello fino ad ottenere un disco molto sottile.
Con l'aiuto di un anello di 18 cm di diametro coppate la sfoglia di pasta (10-11); per questa operazione potete utilizzare anche un coperchio e una rotella per pasta, oppure l’apposita pressa per tortillas. Recuperate i ritagli di pasta, che potranno essere rimpastati per la creazione di nuove tortillas, e procedete in questo modo fino a terminare l'impasto. Tagliate ogni tortilla a metà [12]
poi in quarti [13] e dividete ulteriormente a metà i quarti ottenuti [14] ricavando alla fine per ciascuna tortilla 8 spicchi [15].
Friggete pochi spicchi di mais alla volta in abbondante olio di semi avendo cura di mantenere la temperatura dell'olio a 180 ° (potete misurare con un termometro da cucina). Dopo circa due minuti di cottura, rigirateli con l’aiuto di una pinza o di una schiumarola e continuate la frittura ancora per pochi secondi [16]. Scolate le tortilla chips con una schiumarola [17] e lasciatele asciugare su carta assorbente per fritti, quindi impiattatele salandole leggermente in superficie.