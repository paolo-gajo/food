Sebbene si tratti di un dolce campano tipico del periodo natalizio, così come le zeppole e i mostaccioli, a Napoli è possibile trovarli praticamente sempre a causa della grande richiesta da parte dei turisti… e non solo! Del resto non è difficile capirne il motivo: i roccocò sono croccanti ciambelline dolci dall'impasto a base di mandorle profumato e impreziosito da scorza d’arancia e dal famoso pisto, un particolare misto di spezie: una vera prelibatezza! Questi dolci tipici si possono assaporare in una doppia versione: quella "spacca denti" e una leggermente più morbida, come quella che abbiamo preparato noi. La ricetta vi ha incuriositi, ammettetelo, quindi mani in pasta e preparate insieme a noi i roccocò!