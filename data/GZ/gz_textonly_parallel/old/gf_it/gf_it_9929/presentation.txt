Sono un’icona del Natale e la loro immagine è da sempre associata ai dolci delle feste dedicati ai bambini: sono i candy cane twist, tipici bastoncini di zucchero a strisce bianche e rosse, al gusto di menta o cannella che non possono mancare anche nella calza della Befana. Ispirandoci a questi dolcetti abbiamo realizzato i candy cane twist cookies, fragranti e aromatici biscotti dalla frolla bicolor piacevolmente speziata, come tutti i tradizionali biscotti di Natale, dai celebri omini di pan di zenzero ai gustosi e profumati speculoos. I candy cane twist cookies sono dedicati a tutti coloro che cercano nuove idee per arricchire la tavola delle feste e a chi vuole realizzare con le proprie mani degli squisiti doni da offrire alle persone care nel giorno più atteso dell'anno!