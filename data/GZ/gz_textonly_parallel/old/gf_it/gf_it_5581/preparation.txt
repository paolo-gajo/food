Per preparare i pavesini pops, per prima dovrete preparare una crema di base per il ripieno, che poi potrete aromatizzare con diversi gusti. Mettete in ammollo 6 g di gelatina in acqua fredda per 10 minuti [1]; quando sarà ammorbidita, strizzatela e scioglietela in 50 ml di panna, presa dalla dose totale, e fatta intiepidire (2-3).
In una ciotola ponete lo yogurt greco e aggiungete il composto di panna e gelatina [4]; stemperate il tutto con la frusta [5] e intanto montate in una planetaria dotata di frusta, o con le fruste di uno sbattitote elettrico [6],
fino a quando sarà a neve ben ferma [7]. Per maggiori indicazioni potete guardare la nostra Scuola di Cucina: come montare la panna. Unite la panna al composto di yougurt [8] e incorporatela delicatamente per non smontarla [9].
Setacciate direttamente nella crema lo zucchero a velo [10], mescolate con la frusta [11] e mettete da parte la vostra crema liscia e morbida, coperta con un foglio di pellicola a contatto [12]. Potete già dividere la crema in 4 parti (circa 80 g per ognuna) oppure prelevarne 80 g alla volta.
Iniziate a preparare una purea di lamponi da aggiungere poi alla crema di base per aromatizzarla: frullare i lamponi lavati in un mixer [13] quindi passate la purea ottenuta al setaccio [14] per eliminare i semini e aggiungete poi la purea di lamponi ad 80 g di crema allo yogurt [15].
Mescolate bene per amalgamare le due creme [16] e conservatela con un foglio di pellicola a contatto in frigorifero per almeno 1 ora. Passate ora alla purea di mirtilli: frullate i mirtilli lavati in un mixer [17] e passate la purea ottenuta al setaccio [18]. Intanto mettete in ammollo in acqua fredda 2 g di gelatina, presa dai 5 g previsti negli ingredienti.
Fate intiepidire la purea di mirtilli filtrata e aggiungete la gelatina ammorbidita ben strizzata [19]. Mescolate per sciogliere la gelatina e unite la purea di mirtilli ad altri 80 g di crema allo yogurt [20]. Mescolate [21] e conservate anche la crema ai mirtilli con un foglio di pellicola a contatto in frigorifero per 1 ora.
Passate al melone: sbucciatelo e tagliate in pezzi [22] 100 g di polpa che frullerete nel mixer [23]. Passate al setaccio anche la purea di melone [24]. Intanto mettete in ammollo gli altri 3 g rimanenti di gelatina e
uniteli, ammorbiditi e ben strizzati, alla purea di melone leggermente riscaldata [25]. Unite la purea di melone ad altri 80 g di crema allo yogurt [26] e mescolate. Se la crema dovesse risultare ancora bianca e volete dare un colore più acceso che rispecchi l'arancione del melone, aggiungete qualche goccia di colorante [27].
Amalgamate bene [28] e coprite anche la crema al melone con la pellicola e lasciatela rassodare in frigorifero per 1 ora. In utlimo preparate la crema alla stracciatella: tritate grossolanamente le gocce di cioccolato [29] e aggiungetele alla crema che resta [30].
Mescolate e lasciate che la crema stracciatella rassodi in frigo per almeno 1 ora [31]. Trascorso questo tempo passate alla composizione dei vostri Pavesini pops: trasferite le creme in 4 sac-à-poche con bocchetta liscia e farcite un Pavesino alla volta spremendo la crema sulla superficie più chiara (32-33).
Ricoprite con un altro Pavesino, tenendo la parte chiara verso il basso [34] e per finire, infilate uno stecchetto di legno nella crema [35]. Terminate tutte le creme e sistemate i vostri Pavesini pops su di un vassoio [36]. Conservateli in frigo fino al momento di servirli!