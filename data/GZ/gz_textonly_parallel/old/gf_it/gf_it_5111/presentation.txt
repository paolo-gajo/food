Quanto è buono il pane fatto in casa? Se pur richieda tempo e olio di gomito, il profumo che sprigiona in tutta la casa è impagabile e fa amare alla follia questa preparazione così semplice ma così apprezzata in tutte le sue forme. Noi ci siamo cimentati in tante varianti del pane tradizionale, dal gustoso pane alle olive a quello aromatico al sidro ai morbidi panini di ricotta sardi, ce n’è per tutti i gusti! Oggi vi vogliamo stuzzicare con una preparazione molto particolare: il pane con le barbabietole. A vederla da fuori sembrerebbe una pagnotta come le altre ma una volta tagliata a fette scoprirete l’effetto marmorizzato tinto di viola che lascerà tutti a bocca aperta! Portate in tavola sapori e colori nuovi con il pane alle barbabietole e sperimentate quante altre varianti si possono realizzare con ingredienti insospettabili, dal topinambur alla birra!