Per preparare il gelato alla fragola, iniziate proprio dalle fragole: lavatele sotto acqua corrente, fatele sgocciolare in uno scolapasta [1] e poi eliminate le foglioline aiutandovi con un coltellino [2]. Quindi mettetele nel mixer [3].
Azionatelo e frullatele fino ad ottenere una polpa omogenea [4]. Poi setacciate la polpa con un colino a maglie strette per eliminare i semini e raccoglietelo in una ciotolina [5]. Lasciate la polpa di fragole da parte e passate a preparare la crema: versate il latte in un tegame capiente [6].
Aggiungete lo zucchero [7] e ponete il tegame sul fuoco basso, mescolando fino a che lo zucchero non si sia sciolto, ci vorranno 1-2 minuti [8]. Poi in una ciotolina versate la panna fresca liquida [9].
Versate gli albumi nella panna [10] e mescolate con una frusta [11]. Quando lo zucchero si sarà sciolto nel tegame che avete messo sul fuoco, aggiungete il composto di panna e albumi [12] e portate il tutto alla temperatura di 83° per pastorizzare il latte e gli albumi.
Una volta raggiunta la temperatura [13], togliete il tegame dal fuoco, trasferite il composto in una ciotolina [14] e fatelo raffreddare rapidamente: per fare questa operazione potete mettere la ciotola in un contenitore capiente pieno di ghiaccio e mescolare continuamente. Quando il composto sarà ben freddo, aggiungete la polpa di fragole che avevate realizzato [15].
Mescolate i due composti con un cucchiaio [16] e quando avrete ottenuto una crema liquida e omogena, versatela nella gelatiera [17]. Azionatela e fate andare almeno per 30-35 minuti o fino a che il composto non avrà raggiunto una consistenza cremosa ma compatta [18]. Se non avete la gelatiera, mettete il composto liquido e a temperatura ambiente in freezer dentro una bacinella, ricordandovi di mescolarlo ogni mezz'ora fino ad ottenere la consistenza perfetta.
Una volta pronto [19], passate il gelato dalla gelatiera ad una terrina [20] e fatelo rassodare in freezer per almeno 4 ore, meglio ancora se tutta la notte. Al momento di servirlo potete scegliere di presentare il gelato alla fragola in graziose coppette [21] e guarnire con delle cialde. Se invece avete tempo potete preparare delle lingue di gatto di cui potete consultare la ricetta anche qui!