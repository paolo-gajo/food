Per realizzare la pasta zucca e speck tagliate la zucca a fette ed eliminate la buccia, quindi riducetela a tocchetti irregolari [1]. Sfogliate il porro e affettatelo sottilmente [2]. Versate un giro d’olio in casseruola e fate appassire il porro [3].
Aggiungete la zucca [4] e fate soffriggere. Versate l'acqua fino a coprire la zucca [5] e portate a cottura a fuoco moderato finché la zucca non si sarà leggermente sfaldata [6], ci vorranno circa 20 minuti, se dovesse asciugarsi troppo aggiungete altra acqua. Intanto portate al bollore un tegame colmo di acqua e salate.
Cuocete la pasta al dente [7] e intanto tagliate a dadini lo speck [8]. A parte versate un filo d’olio in una padella,versate lo speck [9]
e le foglioline di salvia [10]. Rosolate lo speck qualche minuto, fino a renderlo croccante [11]. Una volta pronto unitelo alla zucca cotta [12], avendo cura di tenerne un po' da parte per la guarnzione.
Allungate con dell'acqua di cottura della pasta il condimento, quanto basta per renderlo fluido [13]. Nel frattempo scolate la pasta in padella [14], aggiungete la panna fresca liquida [15], pepe a piacere e saltate brevemente amalgamando il tutto.
La pasta zucca e speck è pronta [16], guarnite i piatti con lo speck tenuto da parte [17] e servitela ben calda [18].