Preparare il pane in casa è senza dubbio impegnativo in termini di tempo e di energie, ma volete mettere la soddisfazione di realizzare una pagnotta fragrante e soffice con le vostre mani, che inebria di profumi senza tempo ogni stanza... un richiamo antico per tutta la famiglia, che si precipiterà in un lampo appena sfornata la teglia per riscuoterne una fetta. Se vi siete già cimentati con le ricette più classiche come quelle del pane pugliese, del pane facile e della ciabatta, vi proponiamo qui un altro pane della tradizione, il pane esse che arriva dall’Emilia Romagna dove è conosciuto con nomi diversi come crocetta e barilino, in base alle diverse forme conferite durante la lavorazione. Caratteristica imprescindibile di questo pane dalle antiche origini è l’aggiunta dello strutto che lo rende incredibilmente friabile. Una volta sfornato, questo delizioso pane si presenta lucido e profumato con una crosta sottile e una morbida mollica all’interno, pronto per accompagnare appetitose pietanze!