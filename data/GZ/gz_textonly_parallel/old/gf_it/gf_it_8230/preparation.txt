Per realizzare il tortino pasqualino iniziate cuocendo le 8 uova per 8 minuti dal bollore [1]. Fatele freddare, dunque pelatele e tenetele da parte [2].Versate un filo d’olio in casseruola [3].
Aggiungete gli spinaci ben lavati [4], coprite con un coperchio e cuocete a fuoco medio, avendo cura di rimestare, finché non risulteranno del tutto appassiti. Teneteli da parte e fateli raffreddare [5]. Una volta freddi tagliateli grossolanamente [6].
Occupatevi dell’impasto: in una ciotola mescolate la farina, il lievito [7] e il formaggio [8]. In un’altra ciotola versate le 2 uova [9].
Unite anche il latte e l’olio [10], mescolate con una frusta [11], quindi incorporate le polveri [12].
Amalgamate il tutto con una frusta [13]. Salate, pepate e aggiungete gli spinaci [14] che incorporerete con una marisa o un cucchiaio. L’impasto è pronto [15].
Ungete 8 pirottini usa e getta con del burro [16] e foderateli con del pangrattato [17]. Rivestite la superficie dei pirottini con una parte d’impasto [18].
Adagiate al centro l’uovo sodo sbucciato [19] e ricoprite con il restante impasto ogni singolo pirottino [20]. Cuocete a forno statico preriscaldato a 180° per 45 minuti. Una volta terminata la cottura, sfornate i tortini, lasciateli intiepidire e poi sformateli e serviteli [21].