Per preparare le schiacciatine alle verdure e fiori di zucca ripieni cominciate dall’impasto [1]. Versate nella ciotola di una planetaria dotata di gancio la farina e il lievito; azionatela a velocità media. Dopo circa 30 secondi versate metà dell’acqua a filo [2], poi incorporate il sale [3] 
e continuate a versare l’acqua [4], in questo modo il sale si scioglierà completamente. Lasciate che l’impasto lavori fino ad aggrapparsi al gancio [5]. Quindi staccate l’impasto e lavoratelo per circa 1 minuto sul piano da lavoro. Trasferite il composto in una ciotola, coprite con la pellicola [6] e lasciate lievitare, ad una temperatura di 26-28°, per circa 2 ore o finché il composto non sarà raddoppiato di volume.
Nel frattempo pulite le verdure: eliminate il picciolo dal peperone e sbattetelo per far fuoriuscire i semi, poi tagliatelo a pezzetti grossi 3-4 cm [7]. Spuntate la zucchina e dividitela in 4 così da ottenere dei triangoli grandi poco meno 1 cm [8]. E per finire mondate la cipolla e, da intera, tagliatela a fette spesse circa 1 cm [9]. 
Separate gli anelli della cipolla [10]; scaldate un filo d'olio in una padella, quindi aggiungete le verdure [11]. Saltate a fiamma alta per 1-2 minuti regolando di sale e saltando spesso per evitare che brucino [12]. Trasferite in una ciotola e lasciate intiepidire. 
Non appena l’impasto sarà lievitato [13], trasferitelo su un piano leggermente infarinato e tiratelo con il matterello. Dovrete ricavare un rettangolo da 15 cm di altezza e 50 cm di lunghezza [14]. Da questa ritagliate dei rettangoli larghi circa 8 cm [15],
dovrete ottenerne 6 [16]. Trasferiteli sulla leccarda con carta forno. Guarnite ciascun rettangolo con un po’ delle verdurine saltate [17] e cuocete in forno statico, già caldo a 220°, per 15 minuti. Nel frattempo lavorate la ricotta con una spatola e trasferite in una sacca da pasticcere [18].
Poi passate alla pulizia dei fiori di zucca: staccate il gambo, i peduncoli posti alla base del fiore [19] e il pistillo all’interno [20]. Riempite i fiori con la ricotta [21], 
e un'acciuga sott'olio [22]. Tagliate poi la mozzarella in 4 cubotti [23] e trasferitene uno in ciascun fiore [24]. 
Versate un filo d’olio sui fiori [25] e cospargeteli con un pizzico di pangrattato [26] e una grattata di pecorino [27].
Trascorsi i 15 minuti sfornate le schiacciatine e adagiate sopra i fiori fi zucca [28].Cuocete ancora per altri 5 minuti, poi azionate il grill fino a che le schiacciatine non risulteranno ben dorate. Sfornatele [29], cospargetele con un pizzico di pepe nero, un filo d’olio e gustatele ancora caldissime!