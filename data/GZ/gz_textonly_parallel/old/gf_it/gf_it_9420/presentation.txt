Eccovi un’idea per presentare un antipasto in modo diverso dal solito che vi farà sicuramente fare bella figura sui vostri ospiti: il timballo di salmone e zucchine! I timballi sono sempre portate d'effetto e in questa ricetta ve li proponiamo in graziose monoporzioni! Sottili fettine di zucchine grigliate nascondono un ripieno ricco e sostanzioso a base di patate e salmone norvegese. I sapori di questi due ingredienti sono squisiti anche da soli ma insieme si uniscono per creare un cuore morbido dal gusto dolce e sapido allo stesso tempo. Ad aromatizzare l’impasto un ingrediente insolito: il sale affumicato che dona un tocco rustico e saporito alla preparazione! Un antipasto sfizioso e colorato perfetto per cominciare una cena tra amici: già immaginiamo la loro faccia stupita davanti a questa delizia!