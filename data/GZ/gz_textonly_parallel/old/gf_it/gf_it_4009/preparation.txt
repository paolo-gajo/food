Per realizzare le trenette al pesto, patate e fagiolini per prima cosa preparate il pesto alla genovese: sciacquate le foglioline di basilico sotto l’acqua fredda corrente, poi asciugatele su un canovaccio tamponando e sfregando delicatamente [1]. Inserite l’aglio privato dell’anima in un mortaio di marmo e lavoratelo con un pestello di legno fino ad ottenere una crema [2]. Aggiungete i pinoli [3] e procedete nello stesso modo per ridurli in pasta.
A questo punto unite le foglie di basilico [4] e il sale grosso [5] e continuate a pestare iniziando sempre prima con movimenti di percussione per poi proseguire con movimenti rotatori. Quando avrete ottenuto una consistenza cremosa e omogenea aggiungete il Pecorino a tocchetti [6].
Unite anche il Parmigiano [7] e pestate ancora per incorporare il formaggio al composto. In ultimo versate l’olio [8] e roteate il pestello ancora per pochi istanti [9]. Tenete da parte il pesto e mettete sul fuoco una pentola da salare a bollore.
Procedete preparando il resto degli ingredienti: pelate le patate e tagliatele a dadini [10], poi spuntate i fagiolini e lasciateli interi [11]. Quando l’acqua sarà arrivata a bollore versate le trenette [12].
Dopo 2-3 minuti aggiungete i fagiolini [13]. Poi unite le patate [14] e lasciate cuocere per il tempo di cottura rimanente delle trenette. Nel frattempo versate il pesto in una ciotola e diluitelo con poca acqua di cottura della pasta [15].
Quando la pasta sarà cotta, trasferitela nella ciotola col pesto insieme ai fagiolini e alle patate [16]. Mescolate bene per amalgamare il tutto [17]. Guarnite con qualche foglia di basilico e servite le vostre trenette al pesto patate e fagiolini [18].