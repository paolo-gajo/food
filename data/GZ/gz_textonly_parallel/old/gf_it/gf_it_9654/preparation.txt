Per preparare gli involtini di zucchine per prima cosa mondate lo scalogno e tritatelo finemente [1], poi versatelo in un tegame insieme a un po’ d’olio di oliva [2] e lasciate stufare a fuoco basso per 2 minuti. Quando il trito sarà morbido e trasparente aggiungete il macinato di manzo [3], rosolatelo per qualche minuto
e poi sfumate con il vino bianco [4]. Non appena l’alcol sarà evaporato aggiungete la passata di pomodoro [5]. Sciacquate il recipiente con 50 g di acqua e aggiungete anche questa al ragù [6].
Salate, mescolate e lasciate cuocere [7] per circa 40 minuti socchiudendo col coperchio. Nel frattempo occupatevi delle zucchine: lavatele, spuntatele e tagliatele a strisce con una mandolina [8], dovrete ottenere delle fette di circa 7 mm di spessore, trasferitele in una ciotola e conditele con 2 cucchiai di olio di oliva [9].
Scaldate una griglia, adagiate le fettine di zucchine e cuocetele 1 minuto per ciascun lato [10]. Man mano che saranno cotte adagiatele su un piatto e salatele [11]. Nel frattempo il ragù sarà giunto a cottura, profumatelo con le foglioline di maggiorana [12], infine aggiustate di sale e pepe.
Ora potete comporre gli involtini: tagliate il formaggio a fettine della stessa larghezza delle vostre zucchine [13], quindi farcite le zucchine con una fetta di formaggio e un cucchiaino di ragù [14]. Infine arrotolate le zucchine [15].
Prendete delle piccole pirofile monoporzione e distribuite il ragù sul fondo [16], poi adagiate all’interno gli involtini [17] e passateli al grill a 240° per 8 minuti, circa 8 minuti: il tempo necessario perché si sciolga il formaggio. Servite i vostri involtini di zucchine ancora caldi [18].