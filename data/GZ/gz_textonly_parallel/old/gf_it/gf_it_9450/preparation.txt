Per preparare il cuore red velvet con mousse al caffè, iniziate dalla mousse: in un pentolino versate 250 g di panna e i chicchi di caffè [1], quindi ponete sul fuoco e fate sobbollire dolcemente per 10 minuti. Quindi spegnete e lasciate in infusione almeno 1 ora. Tritate il cioccolato bianco grossolanamente [2] e tenete da parte. Quando il tempo di infusione sarà trascorso, filtrate la panna per eliminare i chicchi di caffè [3]
Aggiungete lo zucchero semolato [4], scaldate nuovamente, mescolate e versate la panna calda sul cioccolato bianco tritato [5] e mescolate fino al completo scioglimento. Poi fate raffreddare il composto, coprendo con pellicola trasparente a contatto. Quindi montate la panna in una planetaria [6] o con uno sbattitore elettrico.
Unitela alla crema oramai fredda [7], poi coprite ancora con pellicola trasparente [8] e lasciate in frigo per 3 ore (meglio ancora se tutta la notte) a rassodare. Intanto dedicatevi all'impasto: in una planetaria versate il burro e metà dose di zucchero [9] e lavorate il tutto con la frusta fino ad ottenere un composto chiaro e spumoso.
Aggiungete a questo punto le uova una alla volta [10], poi quando si saranno assorbite versate anche l'altrà metà di zucchero [11]. Unite all'impasto il cacao [12],
unite anche i semi della bacca di vaniglia [13] e il colorante [14]. Setacciate la farina e il bicarbonato [15]
Quindi unite le polveri al composto un cucchiaio alla volta [16], continuando a lavorare con le fruste fino a quando non saranno completamente assorbite. Intanto in una ciotolina mescolate lo yogurt con il sale [17] ed unitelo all'impasto [18], mescolando con una spatola per amalgamarlo accuratamente.
Imburrate con un pennello da cucina due stampi senza fondo a forma di cuore della misura di 20 cm [19]. Ponete gli stampi su una leccarda foderata con carta da forno e versate all'interno l'impasto [20], livellandolo con una spatola. Quindi cuocete in forno statico preriscaldato a 180 per circa 25-30 minuti (160° per 15-20 minuti se forno ventilato). Quando i cuori saranno cotti, sfornateli e fateli raffreddare completamente su una gratella [21].
Una volta che saranno completamente freddi, con un coltello lungo asportate circa 2mm dalla sommità dei cuori (in modo da eliminare la parte più scura e irregolare) [22] e tenetela da parte: servirà per la decorazione. Dividete quindi ciascun cuore a metà per ottenere in totale 4 basi. A questo punto si può farcire la torta: ponete la mousse al caffè in una sac-à-poche con bocchetta liscia [23] e farcite la prima base, distribuendo la crema a partire dal contorno fino al centro [24].
Coprite con un'altra base a cuore [25] e proseguite con uno strato di crema, quindi proseguite con le altre due basi e la crema fino a terminare con uno strato di crema al caffè [26], distribuendo la crema avanzata anche sui bordi della torta con una spatola [27]. Prima di passare al resto della decorazione, ponete la torta in frigorifero per 5-6 (oppure in freezer per 4 ore).
Passato il tempo necessario, tritate lo strato superiore delle basi che avevate messo da parte e con la polvere ottenuta, decorate i lati della red velvet [28]. Potete completare la decorazione del cuore a piacere: noi ad esempio abbiamo scelto di realizzare dei ciuffi di panna montata creati con una sac-à-poche con bocchetta a stella [29] e adagiare dei cuoricini rossi di zucchero [30]
Per rendere il cuore red velvet ancora più goloso, abbiamo ricavato delle scaglie di cioccolato bianco con un pelaverdure [31] e le abbiamo distribuite uniformemente sulla superficie della torta [32]. Non vi resta che gustare insieme al vostro amato il cuore red velvet con mousse al caffè [33]!