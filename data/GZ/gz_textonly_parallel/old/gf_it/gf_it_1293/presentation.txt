E’ un ortaggio invernale che si presenta all’esterno di colore verde scuro mentre l’interno è bianco, ha grandi foglie increspate da nervature ed è uno degli ingredienti principali della casoeula e dei pizzoccheri valtellinesi... avete capito di cosa stiamo parlando? Ma certo, è la verza! Abbiamo utilizzato questa varietà di cavolo particolarmente diffusa nel Nord Italia per preparare un’altra ricetta tipicamente settentrionale: risotto alla verza! Facile da preparare e buono da mangiare, in tutti i sensi, questo primo piatto vegetariano è ideale per una cena in famiglia, quando a fine giornata desideriamo lasciare fuori dalla porta il freddo e lo stress per rifocillare corpo e spirito davanti a una confortante pietanza calda. Non fatevi sfuggire questa gustosa verdura ora che la stagione lo permette, anche per preparare un sostanzioso contorno: verza e patate!