Per realizzare il risotto alla verza, per prima cosa preparate il brodo vegetale seguendo la ricetta sul nostro sito. Ora occupatevi di pulire le verdure: sbucciate e tritate finemente lo scalogno [1], poi prendete la verza, eliminate le prime foglie esterne [2] e rimuovete la parte più dura del torsolo, sia interna che esterna, usando un coltello [3].
Tagliate la verza a striscioline di circa 2 cm di larghezza [4], trasferitele in un colino e sciacquatele sotto l’acqua corrente [5]. A questo punto, scaldate l’olio in una padella, aggiungete lo scalogno tritato [6] e lasciatelo stufare a fuoco dolce per circa 7 minuti.
Quando lo scalogno sarà diventato trasparente, unite la verza tagliata a striscioline [7] e lasciatela cuocere per circa 5 minuti, poi aggiungete il sale e il pepe, coprite con un coperchio [8] e continuate a stufare la verza a fuoco basso per circa 25 minuti, aggiungendo un mestolo di brodo vegetale ogni volta che ve ne sia bisogno [9].
Trascorso il tempo di cottura della verza, prendete un’altra padella, scaldate un filo d’olio e aggiungete il riso [10]: tostate il riso a fuoco dolce per 5-6 minuti, mescolando spesso, poi sfumate con il vino bianco [11]. Quando il vino sarà evaporato completamente, versate il riso tostato nella padella con la verza [12]
e mescolate bene [13]. Procedete alla cottura del risotto aggiungendo il brodo poco per volta [14] fino a quando il riso non sarà cotto [15].
A fine cottura spegnete il fuoco, aggiungete il Parmigiano grattugiato [16] e il burro [17], mescolate bene per mantecare il risotto e aggiustate di sale e pepe. Il vostro risotto alla verza è pronto per essere servito ben caldo [18]!