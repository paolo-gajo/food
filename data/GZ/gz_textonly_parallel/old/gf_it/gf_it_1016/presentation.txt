Siete in ufficio... è soltanto lunedì, ma voi state già pensando al prossimo dolce da preparare nel weekend, quando il tempo al mattino è meno tiranno e potete concedervi momenti insieme alla famiglia. Avete già provato i classici pancake o le crostatine e state cercando un'alternativa soffice, perfetta per la colazione? La torta morbida alla Nutella vi conquisterà dalla prima fetta, resterete estasiati sia dal gusto che da quanto è facile prepararla! Vi basterà prendere la crema di nocciole e qualche altro ingrediente in dispensa, di quelli che non mancano mai... assicuratevi di avere uno sbattitore elettrico che vi garantirà un risultato eccezionale, il massimo della sofficità! Una volta in forno, il profumo di cioccolato e nocciole invaderà la vostra cucina e siamo certi che non riuscirete ad aspettare che sia completamente fredda prima di assaggiarla.