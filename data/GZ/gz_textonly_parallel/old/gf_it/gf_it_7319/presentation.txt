Le 'mpanate sono tipiche della cucina siciliana, nella fattispecie nel ragusano, e appartengono al periodo natalizio. Vengono cotte nello stampo, a mo' di torta salata, e prevedono diversi ripieni. Esiste poi la versione che vi presentiamo oggi quella in cui le 'mpanate vengono richiuse come dei panzerotti. E se è vero che ognuno può farcirle come preferisce noi abbiamo scelto uno dei capisaldi della tradizione sicula. Ecco allora la ricetta delle 'mpanate ripiene di caponata, un'appetitosa versione che stuzzicherà la vostra fame. Questi calzoni che hanno la consistenza del pane si prestano benissimo ad accogliere la caponata, assorbendone il sapore e il condimento fino a diventare un piacevolissimo tutt'uno. Provate a portare le 'mpanate ripiene di caponata in gita o tagliatele su un bel tagliere in vista di un compleanno, servitele calde o a temperatura ambiente, insomma ogni occasione sarà sempre perfetta grazie a queste bontà!