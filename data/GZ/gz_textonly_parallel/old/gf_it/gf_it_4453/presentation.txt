Tra gli abbinamenti più classici troviamo radicchio e zola, due ingredienti che si sposano benissimo grazie al gusto ricco e deciso che li caratterizza. Oggi abbiamo scelto di riproporli insieme per realizzare la pasta radicchio e zola, un primo piatto dedicato ai palati più audaci, innamorati del retrogusto amarognolo del radicchio. Utilizzando uno zola dolce o piccante, riuscirete a personalizzare questa ricetta, che si addice a qualsiasi formato di pasta... noi abbiamo scelto di adoperare delle pennette senza glutine che con il loro foro centrale e le striature esterne assorbono al meglio il condimento e rendono questo piatto adatto anche a coloro che sono intolleranti al glutine. Basterà aggiungere una cascata di noci tritate per impreziosire la preparazione e la vostra pasta radicchio e zola si trasformerà in un primo adatto ad ogni occasione!