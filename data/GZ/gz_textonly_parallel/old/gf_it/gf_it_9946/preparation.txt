Per preparare i tortini al cioccolato bianco con panna al maraschino, iniziate dall'impasto dei tortini: tritate grossolanamente il cioccolato bianco [1], poi scioglietelo a bagnomaria [2] (l'acqua del pentolino non dovrà toccare il contenitore in cui verserete il cioccolato) mescolando con un cucchiaio di legno [3].
Una volta sciolto completamente, aggiungete il burro e amalgamatelo al cioccolato [4]. Nella ciotola di una planetaria ponete le uova e montatele con la frusta [5]; quando saranno bianche e spumose unite il latte condensato [6].
Poi versate il cioccolato bianco fuso a filo [7] e continuate a far andare le fruste per montare il composto e ottenere una crema liscia, fluida e omogenea [8]; trasferitela in una ciotola [9].
Unite la farina setacciata [10] e mescolate con una spatola per amalgamarla al composto [11]. Imburrate degli stampini di alluminio (100 ml circa di capacità) aiutandovi con un pennellino da cucina [12].
Infarinateli [13] e riempiteli con il composto di cioccolato lasciando circa 1 cm dal bordo [14]. Cuocete i tortini in forno statico preriscaldato a 180° per 16 minuti (160° per 10 minuti circa); per regolare meglio la cottura per il vostro forno, potete cuocerne uno e tarare meglio tempi e temperatura. Mentre i tortini al cioccolato bianco cuociono, preparate la panna al Maraschino: in una ciotola versate la panna fresca liquida, unite il liquore al Maraschino [15]
e montate il tutto con le fruste elettriche [16]. Poi trasferite la panna al Maraschino in una sac-à-poche (potete conservarla in frigorifero fino al momento di servire). Una volta cotti, sfornate i tortini [17] e attendete 5 minuti prima di capovolgerli e sformarli sui piatti da portata [18]. Accompagnate i tortini al cioccolato bianco con ciuffi di panna al Maraschino!