Per realizzare la torta di riso per prima cosa occupatevi della frolla: nella ciotola di una planetaria munita di foglia versate il burro freddo a pezzetti, lo zucchero di canna [1], aromatizzate con la scorza di limone e quella di arancia, quindi aggiungete un pizzico di sale [2] e azionate la planetaria. Aggiungete l'uovo [3] e azionate la macchina.
Una volta incorporato l'uovo, versate le due farine [4], proseguite impastando fino a ottenere un composto omogeneo [5]. Formate un panetto, avvolgetelo con pellicola [6] e ponete a rassodare in frigo per 3 ore.
Occupatevi intanto del ripieno: in un pentolino versate il latte, insaporite con i semi del baccello di vaniglia e il baccello stesso [7], la scorza d’arancia [8] e quella del limone [9].
Quando il latte avrà raggiunto il bollore versate il riso [10] e lo zucchero di canna [11]. Cuocete per 30 minuti, verso fine cottura eliminate la bacca di vaniglia [12] e le scorze degli agrumi.
Quando il riso avrà assorbito il latte risultando piuttosto denso [13], spegnete il fuoco, trasferite in una pirofila, coprite con pellicola [14] e lasciate raffreddare per 2 ore almeno. Nel frattempo preparate la crema: mettete a scaldare in un pentolino il latte con il baccello di vaniglia e i suoi semi [15].
In un altro pentolino versate lo zucchero di canna, i tuorli [16], un pizzico di sale [17] e la maizena [18], mescolate con la frusta per amalgamare il composto.
Versate a filo il latte caldo,avendo cura di eliminare l baccello, mescolate sempre con la frusta [19], riportate sul fuoco [20] e cuocete a fiamma moderata fino a quando la crema non si sarà rappresa [21].
Unite la crema al riso [22], mescolate [23] e tenete da parte. Riprendete la frolla e stendetela su una spianatoia con il mattarello, deve essere spessa ½ cm [24].
Prendete una tortiera da 20 cm sul fondo e 22 cm sul bordo, ritagliate un disco di pasta appoggiando sopra lo stampo per sagomare la forma. Adagiate il disco sul fondo della tortiera [25]. Con la pasta in eccesso ritagliate delle strisce larghe circa 4 cm [26] e usatele per rivestire il bordo [27].
Farcite la torta con la crema e livellate la superficie con una spatola [28]o il dorso del cucchiaio. Stendete la pasta avanzata sempre ad uno spessore di ½ cm [29]. Ritagliate un altro disco di pasta dello stesso diametro e usatelo per ricoprire il ripieno. Sigillate bene i bordi [30].
Bucherellate la superficie con i rebbi della forchetta [31] e cuocete in forno statico preriscaldato a 180° per 60 minuti. A cottura ultimata, sfornate la torta di riso [32], lasciatela raffreddare, poi sformatela e spolverizzatela con lo zucchero a velo [33].