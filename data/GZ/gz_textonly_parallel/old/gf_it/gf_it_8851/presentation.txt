La torta di riso è un dolce casalingo a base di riso cotto nel latte, insaporito con gli aromi tradizionali, come la vaniglia o la scorza di agrumi. La semplicità degli ingredienti e della preparazione tradisce le origini contadine di questa torta, che ritroverete in molte zone d'Italia. Da regione a regione questa classica ricetta si distingue per diverse varianti: a Bologna, ad esempio, è una vera istituzione ed è conosciuta come torta degli addobbi. La versione che vi proponiamo qui prevede un croccante involucro di frolla farcito con un goloso ripieno realizzato con riso cotto e crema pasticcera. Il risultato è una torta di riso ghiotta e sostanziosa, da gustare al mattino per una colazione energetica ma anche da servire a merenda con un aromatico tè.