Ospiti improvvisi? Niente panico, non precipitatevi a chiamare il primo take away disponibile, abbiamo in serbo una ricetta veloce che fa al caso vostro: la torta 5 minuti salata. Si tratta di una variante di un nostro classico dolce, la torta 5 minuti, rapida da realizzare e golosissima! Del resto perché rinunciare ad una serata in compagnia anche quando si ha poco tempo da dedicare ai fornelli? Basta una ricetta astuta come quella della nostra torta 5 minuti salata per portare in tavola una pietanza sfiziosa, perfetta da servire per accompagnare un fresco aperitivo. Una volta preparato l’impasto, che richiede proprio pochi minuti, mentre la torta cuoce potrete rilassarvi con i vostri amici sorseggiando un profumato bicchiere di vino bianco. Non serve che abbiate gli stessi ingredienti per la farcitura perché potrete variare secondo il vostro gusto, la torta 5 minuti infatti non è solo rapida ma anche versatile!