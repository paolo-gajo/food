Per realizzare il rotolo al cacao con crema al cioccolato bianco incominciate con la preparazione della pasta biscotto al cacao. In una planetaria dotata di frusta versate le uova intere a temperatura ambiente e il miele [1]. Incidete la bacca di vaniglia nel senso della lunghezza; estraete i semi, raschiandola con un coltellino e uniteli alle uova insieme allo zucchero [2], dopodichè azionate la frusta e fino ad ottenere un impasto sarà chiaro e spumoso [3]. Fermate la planetaria e togliete la frusta.
Setacciate il cacao in polvere in una ciotola [4] insieme alla farina e unite le polveri al composto a base di uova e zucchero un cucchiaio alla volta [5]; mescolate bene con le fruste [6] fino ad ottenere un impasto liscio ed omogeneo.
Imburrate e foderate una leccarda con un foglio di carta da forno della misura di 30x40 cm; versate l’impasto al cacao che avete ottenuto [7], stendendolo in maniera uniforme e livellandolo delicatamente con una spatola [8]: dovrete ottenere uno strato non più alto di 7 mm. Fate cuocere in forno statico preriscaldato a 200° per 8-10 minuti (o a 180° per 5-6 minuti se in forno ventilato): la cottura della pasta biscotto deve essere breve perché deve rimanere piuttosto morbida. Una volta cotta, estraetela e con un coltellino staccate delicatamente i bordi che si sono attaccati alla teglia [9].
Passate una pezzetta inumidita sul piano di lavoro [10] quindi stendete due fogli di pellicola trasparente più lunghi di 5-6 cm rispetto alle dimensioni della pasta biscotto leggermente sovrapposti [11]; capovolgete la pasta biscotto [12] e lasciate raffreddare: in questo modo non si seccherà. 
Intanto preparate la crema: in una ciotola ponete in ammollo in acqua fredda i fogli di gelatina per almeno 10 minuti [13]. Con un coltello tritate il cioccolato bianco [14], poi ponete sul fuoco un pentolino con la panna e il latte [15];
in una ciotolina a parte unite i tuorli e lo zucchero di canna [16]. Quando il latte e la panna avranno sfiorato il bollore, stemperate il composto a base di uova e zucchero versando un mestolo di latte caldo [17]; mescolate con una spatola per amalgamare tutti gli ingredienti, poi unitelo alla miscela di latte e panna cuocendo a fuoco bassissimo [18]: la crema sarà pronta quando velerà il cucchiaio; 
trasferitela in una ciotola passandola con un colino a maglie strette per eliminare eventuali grumi [19] e verificate che abbia raggiunto la temperatura di 83° misurando con un termometro da cucina [20]. Aggiungete la gelatina in fogli strizzandola bene con le mani [21] e mescolate con una spatola per farla sciogliere completamente (questo passaggio è importante perchè la crema acquisti la giusta consistenza).
Versate la crema ancora calda sul cioccolato bianco tritato [22], mescolando fino al completo scioglimento. Coprite con la pellicola trasparente a contatto e mettete a raffreddare in frigorifero [23]. Quando la pasta biscotto sarà fredda, togliete lo strato di carta da forno [24].
Farcite la pasta biscotto con uno strato di crema al cioccolato al latte dello spessore di 1 cm, lasciando circa 1 cm dal bordo [25]. Quando avrete terminato, arrotolate la pasta biscotto aiutandovi con la pellicola trasparente, partendo dal lato più lungo davanti a voi [26]. Man a mano che arrotolate, ricordatevi di togliere la pellicola in eccesso sui bordi. Terminata questa operazione, arricciate la pellicola in eccesso sui bordi [27] e tenendo saldamente i capi, tirate con le mani verso l'esterno e contemporaneamente allontanate da voi il rotolo facendolo "camminare" sul piano di lavoro, in modo da stringerlo come una caramella. Nel caso si formassero bolle, forate la pellicola con un coltello. Ponete in frigorifero a rassodare per almeno 40 minuti.
Una volta raffreddato, tagliate le due estremità con un coltello a lama liscia [28] e ponete il rotolo su un piatto da portata. Spolverizzate con il cacao in polvere [29] e terminate distribuendo il cioccolato al latte tritato [30]; infine servite il vostro rotolo al cacao con crema al cioccolato bianco tagliandolo a fette.