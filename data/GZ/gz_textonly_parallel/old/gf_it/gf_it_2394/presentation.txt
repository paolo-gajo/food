Confetture e marmellate, compagne di merende ma anche invitate perfette per l'ora dell'aperitivo assieme a golosi formaggi! Oggi vi sveliamo come preparare una favolosa confettura pere e zenzero, versatile e dal gusto che non passa di certo inosservato. Polpa di pere Abate e radice di zenzero fresca (utilizzata anche candita), danno vita ad un composto polposo dalla nota pungente che vi conquisterà sia sul pane abbrustolito che in accompagnamento a formaggi medio-stagionati e più stagionati. Deliziatevi anche voi con la confettura di pere e zenzero, preparandola in casa come abbiamo fatto noi! E se amate gli abbinamenti insoliti, provate anche la confettura di pesche e lavanda o quella di ananas per un gusto esotico!