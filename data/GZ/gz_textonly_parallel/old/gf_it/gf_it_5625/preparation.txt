Per preparare i broccoli in pastella cominciate da quest'ultima. In una ciotola versate l'acqua tiepida [1], unite il lievito sbriciolato e lo zucchero [2]. Quindi mescolate per sciogliere il tutto, poi lasciate riposare 5 minuti [3].
Setacciate la farina direttamente in ciotola [4] e mescolate accuratamente per non formare i grumi [5]. Quando avrete ottenuto una pastella fluida coprite con pellicola e lasciate lievitare per 2 ore a temperatura ambiente o finché non sarà raddoppiato il volume [6].
Nel frattempo occupatevi dei broccoli siciliani. Dopo averli privati del gambo [7], nel consiglio vi diciamo cosa prepararci, staccate tutte le cimette [8]. Sciacquate sotto un getto d'acqua fresca [9]
e poi tuffate le cime in acqua bollente e salata [10]. Dopo 10 minuti di cottura scolatele, risulteranno ancora croccanti, quindi lasciatele raffreddare completamente [11] (ci vorranno un paio d'ore, proprio il tempo di riposo della pastella). Recuperate la pastella dopo il riposo [12],
e immergete all'interno poche cime per volta [13]: dovranno essere completamente coperte. Sollevatele con una forchetta [14] e tuffatele in olio di semi caldo (portatelo a 170°, da misurare con termometro da cucina) [15].
Lasciate dorare per una decina di minuti rigirando di tanto in tanto e quando saranno cotte scolate le prime su carta assorbente [16]: quindi continuate così con tutte le altre [17]. A fine cottura aggiungete un pizzico di sale sui vostri broccoli in pastella e gustate ancora caldissimi [18]!