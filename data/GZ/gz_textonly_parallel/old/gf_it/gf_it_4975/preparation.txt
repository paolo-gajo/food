Per realizzare i cornetti pizza per prima cosa preparate l’impasto: versate le farine in una ciotola capiente [1], aggiungete il lievito sbriciolato [2] e tutta l’acqua [3]. Mescolate con le mani o con un mestolo per amalgamare bene il lievito.
Unite il sale [4] e l’olio [5] e iniziate a impastare [6].
Trasferite l’impasto sul piano di lavoro e continuate a lavorare il tutto per circa 10 minuti [7] fino ad ottenere un panetto liscio e omogeneo. Adagiate l’impasto in una ciotola leggermente oliata, coprite con pellicola e lasciate lievitare per circa 3 ore e 30 minuti, fino al raddoppio del volume [8]. Nel frattempo potete tagliare la mozzarella a striscioline [9].
Trascorso il tempo di lievitazione [10], trasferite l’impasto sul piano di lavoro leggermente infarinato e schiacciatelo leggermente con le mani [11] prima di stenderlo con il mattarello per formare un rettangolo dello spessore di 1 cm [12].
Portate uno dei lati corti verso il centro [13], poi fate la stessa cosa con l’altro lato facendo combaciare i margini [14] e ripiegate il rettangolo a metà [15]: in questo modo avete ottenuto una piega a 4.
Stendete nuovamente l’impasto per formare un rettangolo, questa volta dello spessore di 2 cm [16]. Dividete il rettangolo a metà per il lungo [17] e ricavate da ciascuna metà 8 triangoli, per un totale di 16 [18].
Allargate e tirate leggermente ciascun triangolo [19], poi spalmate la superficie con la passata di pomodoro, che avrete precedentemente condito con sale e olio [20]. Aggiungete qualche strisciolina di mozzarella [21].
Arrotolate il triangolo partendo dalla base [22] fino alla punta [23], poi posizionateli con la chiusura verso il basso su un vassoio foderato con carta forno [24]. Coprite con pellicola o con un altro vassoio e lasciate lievitare ancora per un’ora.
Trascorso questo tempo scaldate l’olio di semi fino alla temperatura di 160°. Intanto ritagliate la carta forno intorno a ogni cornetto [25], in questo modo sarà più facile farli scivolare nell’olio caldo [26]. Friggete 1-2 cornetti per volta per circa 3 minuti, poi trasferiteli su carta assorbente [27]. I vostri cornetti pizza sono pronti per essere gustati!