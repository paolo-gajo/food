Per preparare i fusi di pollo alla senape e bacon, lavate e asciugate bene i fusi di pollo. Private ciascun fuso della pelle, tirandola delicatamente verso l’estremità più sottile [1]. Incidete quindi ciascun fuso con un taglio netto seguendo il lato lungo della carne, in quattro punti equidistanti [2], e spennellate poi i fusi con la senape [3] avendo cura di farla ben penetrare nelle incisioni e spalmandola in maniera uniforme. Se preferite potete anche massaggiare la senape sui fusi di pollo con le mani.
Avvolgete ciascun fuso con due fettine di bacon foderandoli totalmente [4] [5]. Poi adagiate i fusi di pollo sulla teglia, disponendoli uno accanto all’altro [6].
Irrorateli con l'olio [7] e aromatizzate con aglio tagliato a metà [8], i rametti di rosmarino spezzettati [9],
e aggiungete nella teglia anche le foglie di salvia [10]. Regolate di sale [11] e pepe [12].
Infine versate il vino sui fusi [13]: la teglia è ora pronta per essere infornata. Cuocete in forno statico preriscaldato a 180°C per 50 minuti [14]. E’ preferibile verificare ogni tanto la cottura dei vostri fusi, perché questa dipenderà dalla grandezza dei fusi stessi. Mentre i fusi cuociono, raccogliete un paio di volte il liquido rilasciato dalla carne e bagnate nuovamente la superficie, per evitare che secchi. A cottura ultimata estraete i vostri fusi di pollo alla senape e bacon dal forno [15] e gustateli ben calldi!