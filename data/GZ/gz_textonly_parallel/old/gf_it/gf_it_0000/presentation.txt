Se state progettando un viaggio negli Stati Uniti, preparatevi a degustare il tradizionale american breakfast con i deliziosi pancake, piccoli dischi spugnosi e saporiti che non aspettano altro che essere farciti con le leccornie più invitanti: la tradizione li vuole conditi con il tipico sciroppo d’acero, un dolcificante naturale con un gusto che ricorda quello del miele, usato anche per i fluffy pancake. Ma accanto a questo tipico abbinamento sono ammesse tutte le varianti possibili, a patto che siano super golose: dalla frutta fresca o sciroppata, alle creme fino alle salse al cioccolato. Potrete anche realizzare una versione con lo yogurt, light e poco calorica, oppure una versione proteica, ideali per gli sportivi. Gli americani non si fanno mancare proprio nulla e spesso accompagnano il piatto di pancake con ciuffi di panna montata, come si fa a resistere? Di sicuro avrete già l’acquolina in bocca, se non volete aspettare la colazione potete preparare i pancake anche per merenda, ecco la nostra ricetta!