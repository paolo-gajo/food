Per preparare le dita della strega cominciamo dalla pasta frolla. In una ciotola versate il burro freddo a pezzetti e la farina [1], aggiungete i semi raschiati dalla bacca di vaniglia incisa [2] e, con la punta delle dita, lavorate velocemente sbriciolando l'impasto [3].
Aggiungete l'uovo e lo zucchero a velo [4], continuate a mescolare finché l'impasto non avrà preso consistenza [5]. Quindi trasferite sul piano, lavorate brevemente per compattare il tutto e ottenete un panetto: avvolgetelo nella pellicola e lasciatelo riposare in frigorifero per almeno 30 minuti [6].
Trascorso il tempo il panetto sarà più compatto, prelevate dei pezzetti da circa 25/30 grammi così da poter ottenere all'incirca 20 filoncini [8]. Modellate pizzicando in due o tre punti di ciascun bigolo, in questo modo il dito avrà una forma ossuta [9].
Poi dividete un uovo e spennellate con l'albume (conservando il tuorlo) una delle due parti di una mandorla e applicatela sul filoncino pressando un pochino, sarà l'unghia del dito [10]. Con una lama andate a formare delle strisce che ricorderanno invece le piegature [11] e rifinite il bordo opposto all'unghia così da sembrare un dito tagliato a tutti gli effetti [12].
Disponete su un vassoio con carta forno [13] e spennellate le dita con il tuorlo d'uovo tenuto da parte prima, se fosse troppo denso potete diluirlo con acqua o latte [14]. Poi, per l'effetto insanguinato, spennellate la parte mozzata con un po' di confettura di lamponi [15].
Se potete fate riposare per circa 30 minuti in frigorifero i biscotti: questo passaggio non è indispensabile ma migliora la resa finale [16]. Quindi passate alla cottura in forno statico, già caldo a 180°, per circa 20-30 minuti: a seconda dello spessore [17]. Ecco pronte le vostre dita della strega, non vi resta che spaventare tutti [18]!