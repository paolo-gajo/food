Con il suo gusto estremamente dolce, la sua alta digeribilità e un colore che non passa inosservato la cipolla di Tropea è uno dei prodotti che caratterizzano la cucina calabrese. Nei vicoli di questa cittadina a picco sul mare, le trecce di cipolle sono appese praticamente ovunque e non potrete fare a meno di acquistarle per voi e come souvenir per i vostri amici. Potrete prepararle al forno, usarle come condimento per un ricco primo piatto, oppure per una ricetta semplicissima che esalta tutto il loro gusto: frittelle di cipolle di Tropea. Un antipastino sfizioso da preparare in pochissimi minuti. Solo acqua, un po' di farina e queste particolari cipolle per rendere il vostro rientro a casa molto più dolce! 