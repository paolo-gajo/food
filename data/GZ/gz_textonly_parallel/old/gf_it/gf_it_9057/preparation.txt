Per realizzare la torta al miele iniziate dalla preparazione della crema pasticcera: scaldate il latte in un pentolino [1], a parte in una ciotola sbattete con una frusta i tuorli con lo zucchero [2], quindi una volta ottenuto un composto omogeneo, aggiungete l'amido setacciato [3].
Stemperate il composto di uova con un mestolo di latte caldo [4], poi versate il composto ottenuto nel pentolino con il resto del latte [5] e riportate sul fuoco. Fate addensare a fuoco dolce la crema mescolando con la frusta. Una volta che la crema sarà abbastanza densa [6],
spegnete il fuoco e trasferitela in una ciotola, copritela con pellicola a contatto e lasciatela raffreddare [7]. Una volta che la crema sarà a temperatura ambiente potete porla in frigorifero a rassodare. Occupatevi ora dell’impasto della torta: scaldate leggermente il miele in un pentolino [8], poi togliete dal fuoco e unite il burro [9]
e lo yogurt [10]. A parte separate gli albumi dai tuorli [11] e aggiungete questi ultimi al composto di miele [12].
Mescolate con la frusta [13] fino ad ottenere un composto omogeneo che trasferirete in una ciotola [14]. Ora setacciate a parte la farina, la fecola, la cannella e il lievito [15].
Unite le polveri al composto di miele [16] e mescolate per amalgamarlo, profumate con la scorza d’arancia grattugiata [17] e tenete da parte. Preriscaldate il forno a 200° in modalità statica, poi riprendete gli albumi tenuti da parte e montateli a neve con le fruste elettriche [18] finché non saranno belli spumosi,
a quel punto unite l’impasto agli albumi montati [19] e mescolate delicatamente con la spatola dal basso verso l'alto [20] fino ad ottenere un composto omogeneo. Imburrate e infarinate uno stampo da 22 cm di diametro e riempitelo con l’impasto, poi riprendete la crema pasticcera e trasferitela in un sac-à-poche con bocchetta liscia. Realizzate delle linee perpendicolari con la crema sulla superficie della torta [21]
in modo da formare un reticolato [22]. Ora potete cuocere la torta al miele in forno statico preriscaldato a 200° per 40 minuti. A cottura ultimata sfornate la vostra torta, lasciatela raffreddare [23], quindi sformatela e spolverizzate la superficie con dello zucchero a velo prima di servirla [24].