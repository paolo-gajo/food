Vi sentite in vena di dolcezza? Lasciatevi guidare da questa ondata di tenerezza e concedetevi un piccolo peccato di gola perfettamente a tema con una soffice e golosa torta al miele. La sua delicata tinta bruna la rende unica e ci rivela al primo sguardo l’ingrediente che la caratterizza rendendola così amabile al palato. Ma non pensiate che questo dolce sia riservato agli amanti dell’extra sugar: grazie allo yogurt che dona la giusta nota acida, la torta risulterà perfettamente equilibrata in termini di sapori. Al mattino accompagnate una fetta di torta al miele con una tazza di caffè e la vostra colazione avrà una marcia in più grazie al giusto carico di energia e buonumore!