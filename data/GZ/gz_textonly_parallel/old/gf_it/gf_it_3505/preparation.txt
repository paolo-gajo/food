Per preparare i naan all’aglio, versate la farina nella planetaria munita di gancio, poi aggiungete l’aglio tritato [1], il lievito fresco [2] e l’acqua, che dovrete versare gradualmente mentre lavorate l’impasto.
Quando l’acqua sarà stata completamente assorbita, aggiungete il sale [4] e lo yogurt, un cucchiaio per volta [5], fino a che non otterrete un impasto morbido e omogeneo [6].
Oliate un contenitore e prelevate l’impasto con le mani unte per trasferirlo all’interno, poi coprite con il coperchio o la pellicola trasparente [7] e lasciate lievitare a temperatura ambiente fino a raddoppiare di volume: ci vorranno all’incirca 8-10 ore, a seconda della temperatura. Trascorso il tempo di lievitazione, trasferite l’impasto su un piano di lavoro infarinato e dividetelo in 6 pezzi da circa 100 g l’uno [8] a cui darete la forma di una pallina [9].
Infarinate leggermente le palline di impasto, copritele con un canovaccio [10] e lasciate lievitare per altre 2 ore circa: anche in questo caso il tempo dipende dalla temperatura. Quando le palline saranno lievitate, stendetele su un piano infarinato fino a uno spessore di 2-3 mm [11]. A questo punto scaldate una piastra antiaderente, ungetela con un filo d’olio [12] e togliete quello in eccesso con un foglio di carta da cucina.
Adagiate il naan sulla piastra [13] e cuocete per circa 2 minuti: quando inizierete a vedere le bolle [14], giratelo sull’altro lato e cuocete per altri 2 minuti [15]. Alla fine il naan dovrà risultare bolloso e leggermente dorato.
Impilate i naan man mano che saranno cotti e nel frattempo preparate il condimento: tritate lo spicchio d’aglio [16] e il coriandolo [17], versateli in una ciotola e aggiungete l’olio [18].
Mescolate bene [19] e irrorate i vostri deliziosi naan all’aglio con il condimento (20-21)!