Scegliete due gambi di sedano teneri (quelli interni al fascio di sedano) togliete loro le foglie poste sulle estremità, eliminate gli eventuali filamenti [1] intaccando con un coltello la base di ogni costa e tirando verso l’estremità opposta. Tagliate i gambi in due parti di eguale lunghezza [2] e poi ricavate dei bastoncini tagliando i pezzi ottenuti per il verso della lunghezza [3].
Prendete il finocchio, eliminate le estremità con le foglioline [4] e poi anche quella opposta [5]; eliminate le foglie carnose esterne più coriacee [6] e poi tagliate il finocchio in quattro parti uguali che ridurrete ancora a metà [7].
Prendete i mezzi peperoni, eliminate i filamenti e le parti bianche interne, spuntate le estremità per renderle regolari, [8] quindi tagliate i peperoni in listerelle. Eliminate le foglie dei ravanelli tagliandole alla base degli stessi [9] e lavate questi ultimi sotto l’acqua corrente.
Sbucciate le carote, spuntatele [10] e tagliatele in fette parallele che poi dividerete in bastoncini [11]. Togliete le foglie esterne rovinate del radicchio e mantenete quelle fresche e integre staccandole dalla sua base [12]. Dividete le verdure tagliate in piccoli bicchierini e preparate 4 ciotoline contenenti dell’olio extravergine d’oliva di ottima qualità. Disponete al centro della tavola gli ulteriori condimenti che serviranno per arricchire il pinzimonio e lasciate che ogni commensale se lo prepari rispettando i propri gusti. Per preparare il pinzimonio basterà mescolare insieme in un recipiente olio, limone, sale e pepe e battere energicamente con una forchetta per emulsionare il tutto. Servite i vostri bastoncini di verdure accompagnando con l'intingolo.