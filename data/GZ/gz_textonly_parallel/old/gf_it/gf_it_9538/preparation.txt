Per preparare la crostata di visciole iniziate dalla base di frolla (per il procedimento nel dettaglio potete anche consultare la Scuola di cucina come preparare la pasta frolla: in un mixer versate la farina e aggiungete i pezzi di burro freddo [1], quindi azionate il mixer fino ad ottenere un composto sabbiato [2]. Mettete il composto ottenuto su una spianatoia formando la classica fontana e al centro aggiungete il sale [3].
Proseguite versando sempre al centro lo zucchero a velo e la scorza di limone grattugiata [4]. Ora ricreate un po' di spazio al centro [5] e versate i tuorli [6].
Iniziate ad impastare velocemente con le mani gli ingredienti (7-8) fino ad ottenere un composto liscio e compatto. Quindi formate un panetto [9].
Avvolgete il panetto nella pellicola [10] e mettetelo a raffreddare in frigorifero almeno per 2 ore. Nel frattempo preparate le visciole: lavatele sotto acqua corrente, poi tagliatele a metà con un coltellino [11] ed estraete da ognuna il nocciolo [12].
Quando avrete eliminato tutti i noccioli, versate le visciole in una padella ampia con lo zucchero di canna [13]. Lasciate cuocere a fuoco medio per 20 minuti le visciole, fino a quando il liquido di vegetazione si sarà asciugato quasi del tutto [14], quindi spegnete il fuoco e lasciate raffreddare. Con un pennellino, imburrate una tortiera dal diametro di 27 cm [15] e infarinatela.
Passate le 2 ore di riposo in frigo, riprendete il panetto di pasta frolla e mettetelo su un ripiano freddo e infarinato e iniziate a stenderlo con un mattarello [16]. Stendete la pasta frolla in una sfoglia spessa circa mezzo cm [17]. Quindi con l'aiuto del mattarello sollevate la pasta frolla stesa e posizionatela sulla tortiera [18]. Eliminate poi l'impasto in eccesso ritagliando accuratamente i bordi (se volete, potete creare con l'impasto in eccesso le decorazioni per la vostra crostata).
Fate aderire la pasta sulla superficie e lungo il bordo della tortiera, premendo leggermente con le mani [19]. Ora potete iniziare a farcire la crostata: iniziate con la confettura di ciliegie [20], avendo cura di distribuirla su tutta la superficie. Poi aggiungete le visciole cotte in precedenza [21].
Quando avrete distribuito uniformemente anche le visciole [22], terminate grattugiando la scorza di un limone non trattato [23]. Infornate in forno statico già caldo a 180° per 50 minuti (se forno ventilato a 160° per 40-45 minuti) o fino a quando i bordi saranno dorati. Sfornatela e lasciatela raffreddare [24]. Potete servire la vostra crostata di visciole semplice oppure spolverizzandola con dello zucchero a velo!