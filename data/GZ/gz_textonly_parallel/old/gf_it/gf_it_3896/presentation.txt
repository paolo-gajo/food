Le foglie di vite sono un ingrediente molto diffuso non solo nella cucina ellenica, dove sono protagoniste dei tradizionali dolmadakia, ma anche in quella balcanica, araba e orientale. Data la loro grande versatilità, abbiamo pensato di utilizzarle per preparare un originale antipasto dal sapore nostrano: i cestini di foglie di vite con porcini e Grana Padano! Questa prelibata varietà di funghi viene insaporita semplicemente con prezzemolo e Grana Padano DOP, quanto basta per esaltare la loro naturale bontà, mentre il cestino di foglie di vite che accoglie il ripieno aggiunge una nota croccante grazie al breve passaggio in forno. L’idea vi stuzzica? Non aspettate allora, i cestini di foglie di vite con porcini e Grana Padano saranno perfetti per i vostri menù di inizio autunno!