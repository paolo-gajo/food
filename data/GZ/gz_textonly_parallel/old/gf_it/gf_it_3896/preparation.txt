Per preparare i cestini di foglie di vite con porcini e Grana Padano, per prima cosa pulite i funghi: raschiateli delicatamente con un coltello a lama liscia per eliminare ogni residuo di terra [1], poi separate la testa dal gambo [2] e tagliate quest’ultimo a cubetti [3].
In una padella scaldate l’olio con uno spicchio d’aglio [4], poi aggiungete i gambi dei funghi [5], salate e pepate [6].
Cuocete a fiamma dolce per circa 5 minuti, poi spegnete il fuoco e unite il prezzemolo tritato, mescolate bene, versate in una ciotola [8] e lasciate intiepidire. Nel frattempo grattugiate il Grana Padano DOP [9].
Quando i gambi si saranno intiepiditi, aggiungete 50 g di Grana Padano DOP grattugiato [10] e mescolate per amalgamare il tutto [11]. Ora prendete 4 cocotte del diametro di 9 cm e foderate la base e i lati con 2 foglie di vite ciascuna, formando una sorta di cestino [12].
Versate al centro una cucchiaiata del composto di gambi [13] e ricoprite con la testa di un porcino [14], poi condite con sale [15], pepe e un filo d’olio.
Spolverizzate la superficie con 10 g del Grana Padano DOP rimasto [17], poi trasferite le cocotte su una leccarda e cuocete in forno statico preriscaldato a 180° per 15 minuti. Trascorso questo tempo, spolverizzate con il restante Grana Padano DOP grattugiato [18] e proseguite la cottura per altri 3 minuti accendendo il grill a 240°. I vostri cestini di foglie di vite con porcini e Grana Padano sono pronti per essere serviti [18]!