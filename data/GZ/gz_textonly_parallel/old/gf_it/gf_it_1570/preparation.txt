Per preparare la pasta al radicchio, porri e pancetta cominciate spuntando il porro per eliminare la barbetta e la parte verde [1]. Poi incidete appena per il senso della lunghezza ed eliminate le prime 2-3 foglie [2]. Se notate eventuali residui di terreno procedete sciacquando i porri, altrimenti potrete procedere col taglio [3]: affettate a pochi millimetri di spessore.
In una padella versate 10 grammi di olio d'oliva, quindi unite il porro [4] e scottate per 2-3 minuti a fiamma viva, mescolando spesso per non bruciarlo. Aggiustate di sale e di pepe, versate l’acqua [5] e lasciate cuocere, a fuoco dolce, per 15-20 minuti o fin quando i porri non saranno ben appassiti [6].
A fine cottura versate il porro cotto in un mixer insieme alle mandorle [7] e aggiungete Parmigiano reggiano grattugiato e 20 grammi di olio d’oliva [8]. Trasferite il composto in una ciotola e tenete da parte [9].
Mettete sul fuoco una pentola con acqua bollente da salare a bollore: servirà poi per cuocere la pasta. Intanto affettate la pancetta e ottenete delle listarelle spesse circa mezzo centimetro [10]. Tenete da parte e occupatevi del radicchio eliminando le foglie più esterne del radicchio [11], poi dividete a metà ed eliminate il gambo interno facendo due tagli obliqui [12].
Sminuzzatelo finemente [13] e sciacquatelo sotto acqua corrente [14]; poi scolate bene. A questo punto spostatevi ai fornelli e lasciate insaporire uno spicchio d’aglio in 20 grammi d’olio d'oliva per qualche minuto; dopodiché eliminatelo [15].
Versate la pancetta [16] e lasciatela abbrustolire per 1-2 minuti scottandola a fiamma alta e avendo cura di non farla bruciare [17], mescolate quindi di tanto in tanto. Unite anche il radicchio [18]
e fatelo appassire per una decina di minuti circa, mescolando di tanto in tanto [19]; aggiustate di sale e pepe e spegnete il fuoco. Lessate gli spaghetti nell'acqua oramai bollente [20]. In un tegame a parte, senza accendere il fuoco, versate la crema di porri e stemperate con 1-2 mestoli d’acqua di cottura della pasta [21],
fino ad ottenere una crema liquida, nella quale andrete a scolare direttamente gli spaghetti oramai cotti al dente [22]. Aggiungete anche il radicchio saltato con la pancetta e accendete il fuoco vivace giusto per saltare il tutto 1 minuto appena [23]. A questo punto la vostra pasta al radicchio porri e pancetta è pronta per essere impiattata e gustata: buon appetito [24]!