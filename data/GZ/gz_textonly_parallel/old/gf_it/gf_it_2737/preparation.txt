Per preparare le colombine di sfoglia realizzate per prima cosa la crema pasticcera (secondo la ricetta che trovate cliccando qui): riscaldate il latte in un pentolino con la metà di una bacca di vaniglia e i suoi semi; sbattete in una ciotola, con la frusta, il tuorlo e lo zucchero [1] quindi aggiungete la farina (in alternativa, potete utilizzare l'amido di mais). Con una pinza, eliminate la bacca e versate il latte riscaldato sul composto a filo [2], amalgamando con la frusta. Riportate il composto sul fuoco e mescolate continuamente fino a che la crema non si sarà addensata [3]. Trasferite la crema pasticcera in una ciotola e fatela raffreddare conservandola con un foglio di pellicola a contatto.
Una volta preparata la crema pasticcera, prendete la sfoglia, infarinate bene il piano di lavoro e stendete leggermente la sfoglia con un mattarello [4]. Scaricate cliccando qui lo stampo a forma di colomba, ritagliato su un supporto rigido, tipo cartoncino e poi poggiatelo sulla pasta sfoglia e ritagliate le colombe seguendo con un coltello lo stampo [5]. Una volta ritagliate le colombine, adagiatele su una leccarda foderata di carta da forno e spennellatele con un uovo sbattuto con un cucchiaio di panna (o latte) [6].
Dopo averle spennellate, spolverizzate le colombine con lo zucchero a velo [7] e infornatele in forno già caldo a 180° per 20 minuti (se ventilato 160° per circa 15 minuti). Sfornatele e lasciatele raffreddare [8]. Una volta fredde, tagliate le vostre colombine delicatamente a metà [9].
Mettete la crema pasticcera in una sac-à-poche munita di bocchetta a stella e farcite le colombine [10]. Chiudete le colombine con la metà superiore di pasta sfoglia e spolverizzatele con lo zucchero a velo [11]. Le vostre colombine di sfoglia sono pronte [12], non vi resta che servirle!