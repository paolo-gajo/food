Per preparare l’alberello di biscotti al cacao, cominciate setacciando insieme in una ciotola la farina, il cacao [1] e la cannella [2]. Tagliate quindi a tocchetti il burro a temperatura ambiente [3],
ponetelo in una ciotola e aggiungete anche lo zucchero a velo [4]. Lavorate il composto con le mani fino a renderlo bricioloso [5], quindi unite le farine setacciate [6]
e amalgamate con un cucchiaio [7]. Prendete l'uovo e separate l'albume (che potete tenere da parte) [8], mentre aggiungete il tuorlo nella ciotola insieme agli altri ingredienti [9]. Amalgamate brevemente il composto in ciotola,
quindi trasferitelo sul piano da lavoro [10] e impastatelo per dargli la forma di un panetto [11]. Foderatelo con della pellicola trasparente [12] e fatelo riposare in frigo per almeno 1 ora.
Tirate fuori la frolla dal frigo 5 minuti prima per riportarla a temperatura, quindi infarinate il piano da lavoro e, con un mattarello, stendete la frolla al cacao molto sottile (3-4 mm circa) [13]. Procedete quindi a formare i vostri biscotti, utilizzando stampi a forma di stella di varie misure [14]. Noi abbiamo realizzato 14 biscotti. Ponete i biscotti sulla leccarda foderata di carta da forno [15], passateli in freezer per 10 minuti in modo da fissare la forma e poi cuoceteli in forno statico preriscaldato a 180° per 13 minuti.
Sfornate i biscotti e lasciateli raffreddare: ricordatevi di non toccarli mentre sono caldi, perché rischiereste di sbriciolarli. Mentre raffreddano, occupatevi della glassa: In una ciotola ponete l’albume che avevate tenuto da parte e unite lo zucchero a velo [16], amalgamate accuratamente con una frusta a mano [17] e unite il succo di limone [18], che servirà per lucidare la vostra glassa. Amalgamate bene anche il succo di limone al composto!
Verificate che la vostra glassa abbia la giusta consistenza fluida [19], quindi trasferitela in una sac-à-poche con la bocchetta liscia e molto piccola. Spremete un’abbondante goccia di glassa al centro del vostro piatto da portata [20], e adagiatevi sopra la stella più grande, facendo leggera pressione per farla aderire al piatto. Procedete con la decorazione: Con la sac-à-poche disegnate il profilo del biscotto [21]
E adagiate su ogni punta una perlina di zucchero [22]. Realizzate la medesima decorazione su tutte le altre stelle [23] teanne che sulla più piccola (nel nostro caso una stellina cometa): dovrete infatti riempire con la glassa anche il contorno e cospargerla con i brillantini di zucchero [24]. Sarà il puntale del vostro alberello!
Continuate quindi gli strati dell’alberello: spremete un po’ di glassa al centro del biscotto già posto nel piatto [25] e adagiatevi sopra, con leggera pressione, il biscotto della misura subito inferiore [25]. Proseguite così con tutti gli strati, prestando attenzione a sfalsare le punte [26]. Arrivati alla punta, potete decidere di posizionarla in verticale come abbiamo fatto noi, sempre utilizzando la glassa come collante. Il vostro alberello di biscotti al cacao è pronto per essere gustato [27]!