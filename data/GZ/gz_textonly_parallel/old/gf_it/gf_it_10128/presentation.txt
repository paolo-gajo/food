La domenica a pranzo in famiglia vuol dire tradizione e le lasagne sono certamente uno dei primi piatti preferiti in queste occasioni. Con questa ricetta vogliamo stupire nel gusto e nella presentazione, con le lasagne colorate! Un’idea davvero originale per presentare questo delizioso piatto al forno a base di sfoglie di pasta all’uovo e besciamella colorata con tre diverse salse alla barbabietola, spinaci e zafferano. Un piatto dai mille colori, come “Arlecchino”; infatti le lasagne colorate si prestano per festeggiare il Carnevale in allegria, realizzando magari le decorazioni che secondo voi meglio richiamano la festa più divertente dell’anno!