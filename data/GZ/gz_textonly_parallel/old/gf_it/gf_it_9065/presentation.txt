Ogni tanto ci piace deliziarvi con dolci dai cuori golosi: abbiamo farcito con cioccolato fondente i classici american muffin, aggiunto freschi e polposi lamponi ai tortini e riempito con cremoso mou sfiziose tartellette. L’inarrestabile lista di dolcezze ripiene prosegue con la ciambella al cacao con cuore al cocco, una ricetta che esalta al meglio questo accostamento vincente tra i due ingredienti. Al primo taglio scoprirete uno scenografico contrasto black&white, in cui il cuore di cocco rapè e yogurt greco viene abbracciato dal profumato impasto al cacao. Questa ciambella alternativa alla versione classica al cacao e a quella semplice al cocco, conquisterà un posto d’onore tra le vostre merende predilette assieme ad un'altra preparazione speculare: il plumcake al cocco con cuore di cioccolato!