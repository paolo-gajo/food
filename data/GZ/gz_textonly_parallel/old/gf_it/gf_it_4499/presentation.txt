Il risotto primavera è il primo piatto che stavate cercando per ravvivare in modo gustoso i menu pasquali o tingere la tavola di colori della bella stagione alle porte: con la sua freschezza e il suo brio ci regala alcuni degli ortaggi più amati della nostra cucina tradizionale. Scegliere in questo ventaglio di profumi e colori è un’ardua impresa e con il nostro risotto primavera abbiamo racchiuso alcuni di essi che, siamo certi, vi conquisteranno al primo assaggio. Questa pietanza è un’escalation di gusto che parte dai teneri e dolcissimi piselli per poi incontrare le zucchine dal sapore delicato, gli agretti con l’inconfondibile tocco acidulo per terminare con la più spiccata nota amarognola degli asparagi. Il tutto avvolto da un cremoso riso insaporito al Parmigiano e aromatizzato con la scorza di limone, piccoli raggi di sole che profumano con semplicità. Rallegrate i cuori e stuzzicate i palati con il risotto primavera!