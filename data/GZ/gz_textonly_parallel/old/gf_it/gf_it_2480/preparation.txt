Per realizzare il tiramisù con Pavesini iniziate dalla preparazione del caffè della moka che dovrete poi lasciar intiepidire. Occupatevi della crema al mascarpone con pâte à bombe: in un pentolino versate lo zucchero [1], unite l’acqua [2], mescolate leggermente per far inumidire lo zucchero, poi scaldate lo sciroppo a fuoco moderato, avendo cura di inserire un termometro per alimenti così da monitorare la temperatura che dovrà raggiungere i 121°. Mentre lo sciroppo raggiunge la temperatura, nella planetaria oppure in una ciotola [3] versate i tuorli necessari per la crema e lavorateli con la frusta. 
Non appena lo sciroppo di acqua e zucchero avrà raggiunto i 121°, unitelo a filo ai tuorli [4] mantenendo in azione le fruste proseguite a montare il composto fino a quando non si sarà raffreddato completamente, diventando al contempo chiaro e spumoso. Lavorate in una ciotolina a parte il mascarpone con un cucchiaio, per ammorbidirlo, poi unitelo al composto appena montato [5] avendo cura di stemperare prima una piccola parte di mascarpone mescolando velocemente, poi aggiungendo e mescolando la restante parte [6]. 
Ora prendete il caffe della moka tiepido e versatelo in una pirofila [7]. Prendete uno pirofila che misuri 21x17 cm, alta 6 cm. Distribuite sul fondo uno strato di crema al mascarpone [8]. Inzuppate i pavesini nel caffè [9],
adagiateli nella pirofila [10] e continuate cosi fino a coprire la pirofila. Versate altra crema [11] e distribuitela uniformemente con una spatola o il dorso di un cucchiaio. Proseguite fino a realizzare 3 strati alternando la crema ai biscotti [13].
Alla fine mettete sopra un altro strato di crema [13] e uno di Pavesini senza inzupparli. Spolverate con del cacao [14] e trasferite il tiramisù con Pavesini in frigo a rassodare per un paio d’ore prima di gustarlo [15].