Antico cibo sacro degli Incas e ingrediente irrinunciabile per gli astronauti impegnati nelle missioni spaziali di lunga durata, la quinoa è uno pseudo-cereale dalle numerose proprietà che non contiene glutine, poiché i suoi semi si ricavano da una pianta che fa parte della famiglia delle barbabietole. Noi abbiamo utilizzato la quinoa quinoa abbinata alle verdure, sotto forma di burger e anche per degli sfiziosi bocconcini con zucchine, zenzero e parmigiano. Questa volta vi presentiamo un’originale preparazione dolce realizzata con la farina di quinoa che, con qualche accorgimento, perde il suo retrogusto amarognolo e leggermente erbaceo e si accompagna molto bene a ingredienti dal sapore deciso come il cioccolato fondente, la cannella, la scorza d’arancia o il caffè. I biscotti alla quinoa e cioccolato sono deliziosi per la colazione o per una pausa caffè sana e nutriente. Senza burro e senza lattosio, sono preparati mischiando la farina di quinoa con quella di mais fumetto, una farina ancora più fine della fioretto e perfetta per i dolci! Ottimi per gli intolleranti, siamo sicuri che i biscotti alla quinoa e cioccolato riusciranno a conquistare ognuno di voi!