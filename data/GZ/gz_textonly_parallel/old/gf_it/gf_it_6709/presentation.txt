Se siete tra coloro che amano cucinare per gli amici, avrete preparato per queste serate in compagnia deliziosi burger, sfiziose pizze e naturalmente tante focacce... ma dite la verità, ancora nulla di così originale come la focaccia arrotolata! L'impasto è quello di una classica focaccia, morbido e ben idratato, che si sviluppa però in una spirale golosa condita con origano, pomodorini sott'olio e olive. Potrete ovviamente dare sfogo alla fantasia impreziosendo la focaccia arrotolata con gli ingredienti che più preferite, creando nuove versioni vegetariane e non. Siamo certi che vi divertirete a prepararla e i vostri amici apprezzeranno! Accompagnate il momento di gustare la focaccia con altri sfizi come i supplì oppure le mozzarelline fritte!