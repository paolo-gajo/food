Per preparare la focaccia arrotolata unite le due farine in una ciotola, aggiungete il lievito di birra fresco [1] e versate parte della dose di acqua a temperatura ambiente [2]. Mescolate con una paletta di legno, poi aggiungete anche metà dose di olio [3]
e mescolate [4]. Ora unite il sale [5], versate l'acqua [6]
l'olio rimanenti [7] e iniziate ad impastare a mano [8], poi trasferite l'impasto su un piano di lavoro leggermente oleato e maneggiatelo [9]
giusto il tempo di dare una forma sferica, pirlando l'impasto [10]. Ponetelo in una ciotola leggermente oleata, coprite con pellicola [11] e lasciate riposare almeno 12 ore a temperatura ambiente lontano da correnti d'aria. Passato il tempo indicato, riprendete il panetto e stendetelo con un mattarello su un piano leggermente infarinato [12]: dovrete ottenere un rettangolo lungo circa 50 cm.
Dividete il rettangolo a metà per il senso della lunghezza [13], poi allargate e schiacciate leggermente con i polpastrelli le due strisce ottenute; condite la superficie con un filo d'olio [15],
un po' di origano secco [16] e sale in fiocchi [17]. Attorcigliate ciascuna striscia avvolgendola su se stessa, come per creare un grissino, partendo da un lembo [18]
e proseguendo per tutta la lunghezza [19]. Quindi create una spirale avvolgendo uno dei due bigoli su se stesso [20], fino a completare la forma a chiocciola [21].
Allacciate l’altro bigolo alla fine della spirale e proseguite il cerchio che avete iniziato (22-23). La vostra focaccia arrotolata è pronta: oleate una teglia da forno e poggiateci sopra la focaccia arrotolata. Dividete le olive denocciolate verdi e nere a metà per il lungo, quindi inseritele qua e là tra le fessure della spirale [24]
Inserite anche i pomodorini secchi negli spazi rimasti [25], poi condite ancora con un filo d'olio e i fiocchi di sale [26]. Cuocete la focaccia arrotolata in forno statico già caldo a 200° per circa 35 minuti nel ripiano basso (fate attenzione alle tempistiche per il vostro forno). Una volta cotta, sfornate la focaccia arrotolata, lasciatela leggermente intiepidire e gustatela!