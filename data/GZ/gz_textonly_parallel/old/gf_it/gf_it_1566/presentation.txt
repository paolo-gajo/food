Ricchi di acqua, vitamine e sali minerali, i cetrioli sono perfetti per affrontare le giornate più calde… e infatti arrivano sulle nostre tavole proprio in estate! Per sfruttarne al meglio le qualità abbiamo pensato di realizzare una fresca insalata di cetrioli che potrete abbinare a un gustoso secondo piatto come il carpaccio di manzo o la frittata di mazzancolle, per un pranzo leggero ma nutriente. I colori vivaci dei pomodorini, la consistenza croccante dei cipollotti e il dressing cremoso a base di yogurt greco e cetriolo la renderanno ancora più appetitosa… scoprite quante stuzzicanti ricette si possono realizzare con questo prezioso ortaggio, a partire dai rotolini con la bresaola fino ad arrivare a questa stuzzicante insalata di cetrioli!