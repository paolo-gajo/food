Per prearare i gamberoni saltati con fichi e menta iniziamo dalla pulizia proprio di questi. Basterà staccare dorso, zampe e carapace. Dopodiché incidere superficialmente il dorso e staccare l'intestino (il filo nero) con l'aiuto di uno stuzzicadenti. Mano a mano sistemateli in una ciotola e poi cospargete con il Whisky lasciando marinare per qualche minuto. Scaldate bene una padella antiaderente e cuocete velocemente i gamberi ben sgocciolati. Aggiustate di sale, pepe bianco e qualche goccia di tabasco. Toglieteli dalla padella, aggiungete qualche ciuffetto di menta e lasciateli riposare coperti con il coperchio, così rimarranno morbidi. Nella padella usata per i gamberi invece mettete gli 8 fichi tagliati in quarti e il burro: fate caramellizzare per bene i frutti facendo attenzione a girarli senza rovinarli. Una volta scottati prelavateli dalla padella con delicatezza e teneteli da parte, deglassate il fondo con il succo dell'arancia. Ora potete pensare all’impiattamento che può prendere la strada gourmet. “Sporcate” 4 piatti con un po’ di yogurt greco e disponete in ognuno 4 gamberoni, 8 spicchi di fico, qualche pezzetto di pane carasau (cercando di farli stare “in piedi”) e qualche altro ciuffetto di menta; completate con il fondo dei fichi. Ecco pronti i vostri gamberoni saltati con fichi e menta, buon appetito!