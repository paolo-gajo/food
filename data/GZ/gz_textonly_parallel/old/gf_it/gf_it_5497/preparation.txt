Riducete il burro a cubetti e, servendovi delle fruste di uno sbattitore o di un robot, mischiatelo con lo zucchero [1] e la scorza grattugiata del limone [2], fino ad ottenere una bella crema liscia.
Aggiungete alla crema le uova (1 intero + 1 tuorlo), [3] una alla volta e, senza sbattere troppo, unite il sale e in ultimo la farina setacciata col lievito [4]. Amalgamate per bene e trasferite l’impasto sulla spianatoia [5], dove lo lavorerete fino ad ottenere un impasto liscio ed omogeneo [6].
Chiudete l’impasto nella pellicola trasparente e collocatelo in frigorifero per mezz’ora. Trascorso il tempo necessario, prendete l’impasto, stendetelo col matterello sulla spianatoia infarinata [7] fino a formare una sfoglia alta 4 mm circa; con gli stampini ricavate le lettere dell’alfabeto [8] che formano le parole “ti amo”, ma anche “San Valentino”, “amore” e tutte le parole che vi vengono in mente e che potrebbero essere adatte all'occasione, come il nome del vostro partner. Con degli stampini a forma di cuore invece, ritagliate dalla sfoglia sia i classici biscotti che quelli da infilare sui bordi delle tazze [9]; se non avete lo stampo adatto, asportate voi stessi con un coltellino salla lama liscia un rettangolino di pasta come da fotografia.
Foderate più teglie con carta forno e disponetevi sopra i biscotti distanziandoli qualche cm uno dall’altro [10]. Infornate in forno già caldo a 170° per circa 15 minuti. Una volta sfornati, spolverizzate le lettere con lo zucchero a velo [11] e preparate la glassa colorata per ricoprire i cuoricini con zucchero a velo, colorante e acqua calda [12]. Mischiate bene il tutto con un cucchiaio [13].
Per stendere la glassa che, per intenderci, deve essere liscia e densa come la colla vinilica, aiutatevi con un pennellino o un cucchiaino [14]. Volendo, potete preparare anche della glassa bianca con la quale creare delle scritte o dei contrasti di colore [15].
Un'altra idea potrebbe essere quella di riempire due sagome a forma di cuore con della marmellata di fragole. Prendete la sagoma intera e spalmatela con la marmellata [16], ricopritela con l'altra sagoma e poi riempite il foro centrale con dell'laltra marmellata [18].