Per preparare la pasta con pesto di mandorle e pomodorini confit come prima cosa occupatevi di questi ultimi. Lavateli, tagliateli a metà [1] e disponeteli su una leccarda foderata con la carta forno rivolgendo la parte con i semini verso di voi [2]. Spolverizzate con lo zucchero [3], salate
e ungete il tutto con un filo d'olio [4]. Cuocete in forno ventilato preriscaldato a 120° per circa 2 ore, quindi sfornateli [5] e lasciateli intiepidire [5]. Nel frattempo tostate anche le mandorle a fuoco basso per circa 4 minuti fino a che non saranno ben dorate [6]; poi ponete sul fuoco una pentola colma d'acqua, salata a piacere, che servirà per la cottura della pasta. 
Non appena i pomodorini saranno freddi trasferiteli nel bicchiere di un mixer [7], aggiungete le mandorle, il Parmigiano grattugiato [8] e frullate il tutto. Unite poi l'olio [9], un pizzico di pepe e frullate nuovamente. Non appena avrete ottenuto un composto omogeneo tenete il vostro pesto di pomodorini da parte. 
Cuocete la pasta per il tempo indicato sulla confezione [10] e nel frattempo tagliate il primo sale a cubetti [11]. Trasferite poi il pesto in un altro tegame e diluitelo con un mestolo di acqua di cottura [12]; 
non appena la pasta sarà al dente scolatela [13] e trasferitela all'interno del tegame. Aggiungete delle foglioline di timo [14], le olive taggiasche [15] e mescolate il tutto. Potete a piacere condire con altro Parmigiano per rendere la pasta ancora più saporita ed invitante.
Unite il primosale a cubetti [16], mescolate ancora una volta [17] e servite la vostra pasta con pesto di pomodorini e mandorle [18]. 