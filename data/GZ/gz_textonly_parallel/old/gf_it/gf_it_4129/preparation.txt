Per preparare la pasta al pesto e gamberi iniziate dalla preparazione del pesto (per il procedimento completo potete consultare la nostra scheda del Pesto alla Genovese): pulite accuratamente le foglie di basilico con un panno pulito (se non siete certi della provenienza del basilico, potete immergere le foglioline delicatamente in una ciotola riempita di acqua fredda per sciacquarle. Quindi lasciatele asciugare completamente su un panno pulito. Poi prendete un mortaio e pestate l’aglio sbucciato con qualche grano di sale grosso: quando avrete ottenuto un composto cremoso unite le foglie di basilico aggiungendo dell'altro sale grosso [1]. Con il pestello schiacciate il basilico ruotando pestello e mortaio in senso opposto [2]: dovrà uscire del liquido verde brillante dalle foglioline. Aggiungete pinoli e formaggio continuando a pestare. Infine unite l’olio a filo [3] continuando mescolare bene gli ingredienti con il pestello fino ad ottenere una salsa omogenea. Tenete il pesto così ottenuto da parte.
Dopodiché mettete a bollire l'acqua della pasta e quando avrà raggiunto il bollore, salate. Nel frattempo dedicatevi alla pulizia dei gamberi (per un maggiore dettaglio potete consultare la nostra scuola di cucina su come pulire i gamberi). Prendete i gamberi e sciacquateli velocemente sotto abbondante acqua fredda. Poi staccate delicatamente la testa [4], privateli anche di zampette e carapace, insieme alla coda. Procedete incidendone il dorso e aiutandovi con un coltellino eliminatene l'intestino [5], facendo molta attenzione a non romperlo. A questo punto i gamberi sono pronti: tagliateli in piccoli tocchetti [6] che terrete da parte.
Prendete ora una padella ampia dal fondo antiaderente, versateci l’olio in cui fare rosolare uno spicchio di aglio intero [7] che appena sarà dorato potrete eliminare facilmente [8]. Unite in padella i gamberi [9].
Sfumate con il brandy che lascerete evaporare [10], insaporendo con sale [11] e pepe. Mettete a cuocere la pasta [12].
e quando le bavette saranno piuttosto al dente, scolatele (tenendo da parte almeno 2-3 mestoli di acqua di cottura) e versatele direttamente nella padella con i gamberi [13]; aggiungete un mestolo di acqua di cottura della pasta [14] per ultimare la cottura e impedire che si asciughi troppo: lasciate andare, mescolando per qualche istante finché non sarà completamente assorbita. Quando sarà pronta, spegnete il fuoco e versate il pesto [15],
unite ancora poca acqua di cottura della pasta se necessario [16] e amalgamate bene gli ingredienti [17]. A questo punto la vostra pasta al pesto e gamberi è pronta per essere impiattata [18] e portata in tavola!