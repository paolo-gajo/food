Per realizzare le zeppole ai due ripieni iniziate dalle creme. Versate il latte in un pentolino [1], unite il latte condensato [2], i tuorli [3], il sale
e l'amido di mais setacciata [4] quindi mescolate tutto a freddo per evitare la formazione di grumi. Accendete il fuoco e mescolate fino ad addensare la crema [5], poi prelevate metà della crema e tenetela da parte [6].
Nella restante crema ancora calda aggiungete il cioccolato [7] e mescolate per scioglierlo bene [8]. Ponete anche la crema al cioccolato in una ciotola, coprite entrambe le creme con della pellicola trasparente, avendo cura che la pellicola sia a contatto con il composto, e ponetele in frigorifero a rassodare [9].
Ora dedicatevi alla preparazione delle zeppole: versate in un pentolino l’acqua [10], il sale [11], il burro [12] e portate il composto al bollore,
non appena il composto bollirà toglietelo da fuoco e aggiungete la farina setacciata [13], mescolate per un paio di minuti rimettendo il pentolino sul fuoco basso [14] fino a quando il composto non si staccherà dalle pareti [15].
Versate l’impasto nella ciotola di una planetaria munita di foglia [16], azionate la macchina e versate, la scorza di limone, il latte condensato a filo [17] e le uova [18] una alla volta, avendo cura di non aggiungere un uovo se prima non si sarà incorporato il precedente.
Dovrete ottenere un impasto liscio e omogeneo [19]. Ora occupatevi della frittura: versate l’olio di semi in un pentolino dal bordo alto, attendete che arrivi a 160°, per verificare munitevi di termometro per alimenti, l’olio non deve essere troppo caldo perché le zeppole devono avere il tempo di crescere e cuocere nella parte interna. Friggete poche zeppole alla volta, versando il composto con un cucchiaio [20] in modo da creare dei bocconcini, quando le zeppole saranno ben dorate, scolatele con un mestolo forato e ponetele su un vassoio rivestito di carta assorbente per eliminare l’olio in eccesso [21].
Lasciate raffreddare le zeppole, intanto trasferite le due creme in due sac-à-poche con bocchetta liscia e farcite le zeppole alternando le due creme [22]. Per finire passate le zeppole ai due ripieni nello zucchero semolato [23], ponetele su un piatto di portata e portatele in tavola [24]!