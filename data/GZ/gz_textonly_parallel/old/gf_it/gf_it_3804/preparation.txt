Per preparare la torretta gastronomica prendete le fette di pancarrè e con un coppapasta del diametro di 7 cm ricavate 12 dischi [1]. Fate grigliare i dischi che avete ottenuto su una griglia ben calda da entrambe le parti [2] fino a quando saranno ben dorati e croccanti [3].
Partite dalla torretta a base di pesce, incominciando con la pulizia dei gamberi: eliminate la testa [4], la coda e con le dita togliete il carapace [5]. Tagliate i gamberi a metà, incidete il dorso ed estraete l’intestino interno (il filamento nero) con la punta di un coltellino [6] tirandolo delicatamente (in alternativa potete utilizzare uno stuzzicadente).
In una padella antiaderente fate rosolare uno spicchio d’aglio con l’olio [7] e cuocete i gamberi che avete tagliato per 5 minuti, regolando di sale e pepe [8]. Quando saranno pronti, eliminate l’aglio e spegnete il fuoco [9]; trasferiteli in una ciotola e mettete da parte.
Preparate dunque la crema al formaggio: tagliate finemente l’erba cipollina [10], tenendone da parte una piccola quantità che vi servirà per la decorazione; ponetela insieme al Philadelphia in un mixer dotato di lame [11], regolando di sale [12] e pepe a piacere.
Azionate per qualche istante il mixer poi versate la panna fresca a filo [13] e frullate nuovamente il tutto fino ad ottenere una crema densa ed omogenea [14] che porrete in frigorifero in una sac-à-poche con bocchetta stellata giusto il tempo di preparare le zucchine. Lavate le zucchine sotto abbondante acqua fresca corrente, privatele delle estremità e tagliatele a fettine sottili con una mandolina [15].
Fatele grigliare su una griglia bene calda, girandole da entrambi i lati con una pinza da cucina [16]. A questo punto potete comporre gli strati della torretta su un piatto da portata: versate una piccola quantità di crema al formaggio che avete preparato e adagiate la base di pancarrè [17]. Farcitela con la crema al formaggio [18],
2 zucchine grigliate e una fettina di salmone [19]; collocate il secondo disco e create un altro strato con la crema, le zucchine e i gamberi che avete cotto in padella [20], dopodichè distribuite un po' di crema in modo da coprire con l’ultimo cerchio di pancarrè [21].
Da ultimo fate qualche ciuffetto sulla superficie [22], decorando con qualche fettina di salmone arrotolata a mo' di rosellina [23] e collocando al centro una zucchina grigliata. Preparate quindi la torretta a base di affettati: realizzate il primo strato con il pancarrè, la crema, una fettina di prosciutto cotto [24] e
2 foglioline di insalata. Proseguite con il secondo [25], farcendolo con il prosciutto crudo, e poi coprite il tutto con un disco di pancarrè [26]. Adagiate una fettina di prosciutto crudo al centro su un ciuffetto di crema al formaggio, creando una rosa [27].
Terminate la torretta facendo dei ciuffetti [28] che decorerete con i pezzettini di erba cipollina che avete tenuto da parte [29]. La vostra torretta gastronomica è pronta per essere servita e gustata nelle due varianti a base di pesce e affettati [30]!