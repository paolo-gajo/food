Per preparare i tortini di carciofi con cuore filante, iniziate dall'involucro: in un mixer ponete il burro freddo di frigo a pezzetti, la farina setacciata e un pizzico di sale (aggiungete anche un pizzico di pepe se gradite) [1]; azionate il mixer per realizzare la sabbiatura [2], poi trasferite il composto in una ciotola e aggiungete la ricotta [3].
Impastate velocemente per amalgamare gli ingredienti [4] trasferite l'impasto su un piano di lavoro e maneggiatelo solo il tempo di renderlo liscio, omogeneo e compatto [5]. Formate un panetto, appiattitelo leggermente e avvolgetelo nella pellicola trasparente [6]. Riponetelo in frigorifero a rassodare per almeno 1 ora.
Intanto dedicatevi al ripieno: pulite i carciofi (potete consultare la scheda della scuola di cucina: come pulire i carciofi, sfogliandoli delle foglie più esterne fino ad arrivare a quelle più chiare [7] poi tagliate via quasi tutto il gambo ed eliminate la parte più filamentosa del restante con un pelaverdure [8]; strofinate i carciofi con mezzo limone per evitare che anneriscano [9].
Quindi tagliate via le punte [10] e dividete il cuore di carciofo a metà [11]; private l'interno della barbetta con la punta di un coltellino [12]
e tagliateli a julienne [13]; versateli in una ciotola con acqua acidulata. Poi tagliate anche il guanciale in piccoli pezzi [14], lasciandone 4 rettangolini sottili per la decorazione finale. Fate rosolare i pezzetti di guanciale in una larga padella con uno spicchio d'aglio e un filo d'olio [15].
Quando saranno rosolati, unite anche i carciofi [16], salate e pepate a piacere e fateli stufare per almeno 20 minuti, coperti con un coperchio. Una volta pronti [17] spegnete il fuoco e trasferiteli nella tazza di un mixer; versate anche il pecorino grattugiato [18].
Fate andare le lame per tritare gli ingredienti, poi unite l'uovo [19] e fate andare di nuovo il mixer fino ad ottenere una crema omogenea [20]. Ponete il composto ottenuto in una sac-à-poche; quindi riprendete l'impasto e stendetelo in una sfoglia sottile mezzo centimetro [21].
Con un coppapasta da 7 cm di diametro ricavate 4 dischetti [22] che saranno il fondo dei tortini, mentre con un tagliapasta dentellato ricavate 4 strisce larghe 7 cm e lunghe 20 cm [23]. Imburrate e foderate con la carta da forno gli stampini di capienza 160 ml: sul fondo ponete i dischetti di impasto e con le strisce foderate il bordo interno degli stampini [24] eliminando la pasta in eccesso, ma lasciando che la pasta strabordi di mezzo cm: dovrete formare delle pieghe che decoreranno poi lo sformato.
Versate sul fondo poca crema di carciofi e qualche dadino di scamorza [25], poi farcite ancora con la crema [26] fino all'altezza del bordo degli stampini. Ponete i tortini con crema di carciofi in una teglia e spennellate i bordi con un uovo sbattuto [27]. Cuoceteli in forno statico preriscaldato a 180° per 30 minuti (se forno ventilato a 160° per 20-25 minuti).
Mentre i tortini cuociono preparate la fonduta: in un mixer tritate finemente il formaggio montasio [28]; in un pentolino scaldate il latte a fuoco dolce e quando avrà sfiorato il bollore, spegnete il fuoco e unite il formaggio montasio tritato [29] e fatelo sciogliere mescolando con una frusta [30].
Aggiungete pepe a piacere [31] per terminare la preparazione della fonduta. Quando i tortini saranno cotti, sfornateli e sformateli [32]. Ora potete servire i tortini: sui piatti da portata distribuite a specchio la fonduta, adagiate il tortino e decorate con qualche fettina di carciofo e guanciale [33]. I vostri tortini ai carciofi con cuore fondente sono pronti per essere gustati!