Per preparare la confettura di prugne e zenzero cominciate dalla sanificazione dei barattoli e dei tappi, come indicato nelle linee guida del Ministero della Salute riportate in fondo alla ricetta. Una volta che avrete svolto questa operazione, passate alle prugne: lavatele e tagliatele a metà [1], togliete il nocciolo [2] e poi tagliatele a cubetti [3].
Aiutandovi con un pelapatate, o un coltellino, sbucciate lo zenzero [4]. Mettete una pentola ben capiente sul fuoco e versateci le prugne [5]. Poi aggiungete poi lo zucchero [6].
Grattugiate lo zenzero [7] e mescolate con un cucchiaio di legno in modo da distribuire per bene lo zucchero [8]. Mescolate di tanto in tanto, cuocendo sempre a fuoco moderato per circa 30 minuti, e lasciate che il composto raggiunga la temperatura di 108° [9].
Non appena cotta passate la confettura al passaverdure, meglio se a maglia stretta, [10] poi versatela ancora calda nei barattoli che avete sanificato [11], avendo cura di lasciare 1 centimetro dal bordo del vaso [12]. Battete leggermente i contenitori su un piano per far assestare la confettura di prugne e zenzero. Chiudete i barattoli e lasciateli raffreddare. Se utilizzate i barattoli con chiusure a guarnizione in gomma, al momento di consumare la confettura potete fare la prova del sottovuoto tirando l'apposita linguetta: se tirandola produce un rumore secco vuol dire che il contenuto si è conservato con il sottovuoto corretto. Al contrario, se tirando la linguetta la guarnizione risulta "molle", significa che non si è creato il sottovuoto correttamente ed è meglio non mangiarne il contenuto. Se invece utilizzate barattoli con tappi a vite, dopo aver invasato la confettura ancora calda avvitate bene i tappi, ma senza stringere troppo, e lasciate raffreddare i vasi. Potete capovolgerli oppure evitare questo passaggio: grazie al calore si formerà comunque il sottovuoto, che permetterà al prodotto di conservarsi a lungo. Una volta che i barattoli si saranno raffreddati verificate se il sottovuoto è avvenuto correttamente: potete premere al centro del tappo e, se non sentirete il classico "click-clack", il sottovuoto sarà avvenuto.Una volta che avete verificato che la conservazione è andata a buon fine, la vostra confettura di prugne e zenzero è pronta per essere gustata!