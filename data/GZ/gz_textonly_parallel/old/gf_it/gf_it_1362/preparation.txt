Per preparare le cotolette di tacchino cominciate da quello che sarà il vostro contorno. Sciacquate i pomodorini e tagliateli in quarti [1], raccoglieteli in una ciotolina e condite con lo spicchio d’aglio pulito e tagliato a pezzetti [2]. Poi regolate di sale, pepe e origano [3].
Versate un filo d’olio [4], mescolate [5] e coprite con la pellicola [6], a questo punto mettete la ciotola in frigorifero e occupatevi del resto.
Passiamo alla panure. Dopo aver tolto il picciolo dal peperoncino, eliminate i semi, i filamenti interni [7] e tritatelo finemente [8]. Mettete in una ciotola e lavatevi accuratamente le mani prima di proseguire. Dissalate i capperi e scolateli, versateli sul tagliere [9]
e aggiungete le olive, anche queste ben sciacquate [10]. Sminuzzate finemente [11] e mettete anche questi da parte. Per finire tritate finemente il prezzemolo [12]. 
In una padella versate i 100 grammi d’olio d’oliva, lo spicchio d’aglio e il peperoncino tritato [13], poi il trito di olive e capperi [14]. Scaldate qualche istante e poi unite il pangrattato [15].
Alzate la fiamma e lasciate tostare per qualche minuto mescolando di continuo; a fine cottura ricordate di eliminare l’aglio [16]. Trasferite in una pirofila bassa e larga [17], aggiungete il prezzemolo [18],
mescolate e tenete da parte ad intiepidire [19]. Nel frattempo rompete le uova in un recipiente; regolate di sale e pepe, sbattete velocemente [20]. Passate una fetta di tacchino prima nelle uova [21]
e poi nella panatura [22], schiacciandola leggermente per far aderire bene la panatura [23]. Man mano che preparate le cotolette cuocetele a fiamma media, in una padella larga in cui avete messo a scaldare abbondante olio. Ogni fetta di tacchino cuoce circa 2-3 minuti per lato [24].
A metà cottura girate [25] e ultimate la cottura. Se dovessero presentarsi troppo chiare alzate un po’ la fiamma per farle dorare; una volta cotte le prime scolatele su carta assorbente e proseguite con la cottura delle altre [26]. A questo punto sistematele nel piatto da portata accompagnando le cotolette di tacchino con i pomodorini [27].