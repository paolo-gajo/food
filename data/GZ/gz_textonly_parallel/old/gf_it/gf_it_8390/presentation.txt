Le brioche col tuppo sono un vanto della pasticceria siciliana, soffici e golose si gustano in tutta l’Isola generalmente accompagnate da un’altra delizia tipica, la granita, ma si gustano anche ripiene di gelato. Il nome di queste brioche deriva dalla loro forma che ricorda il tradizionale chignon basso che le donne siciliane portavano un tempo e che nel dialetto regionale si chiama appunto “tuppo”. In origine le brioche col tuppo venivano preparate con lo strutto, oggi sostituito dal burro che conferisce un sapore più dolce e delicato. Tra la Sicilia orientale e quella occidentale esistono differenze nella preparazione, noi abbiamo cercato di essere più imparziali possibili ma di offrirvi comunque il modo di portare in tavola i sapori della cucina siciliana iniziando dalla colazione: brioche col tuppo e granita alle mandorle, per una colazione golosa e diversa dal solito!