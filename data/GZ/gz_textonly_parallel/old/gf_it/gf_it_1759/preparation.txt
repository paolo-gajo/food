Per realizzare il gelato al cocco senza gelatiera per prima cosa preparate lo sciroppo: versate l’acqua in un pentolino, aggiungete lo zucchero (1-2) e portate al bollore. Fate sobbollire lo sciroppo per circa 2 minuti. Ora versate nel bicchiere del mixer il latte di cocco [3],
aggiungete lo sciroppo [4], emulsionate con il mixer ad immersione [5] e versate il composto all’interno di stampini per i cubetti di ghiaccio [6]. Riponeteli in freezer e lasciateli rassodare per almeno una notte, circa 10 ore.
Trascorso il tempo di raffreddamento, trasferite i cubetti nel mixer (7-8) e frullateli per ottenere un composto cremoso [9].
Versate il composto ottenuto all’interno di una vaschetta (10-11), coprite con pellicola per alimenti [12] e riponete nuovamente in freezer per altre 2 ore. Trascorso questo tempo il gelato al cocco sarà pronto per essere gustato.
Per realizzare la variante al gusto pistacchio, procedete con la ricetta fino al passaggio n°6 seguendo i dosaggi indicati nella relativa scheda ingredienti, quindi aggiungete nel mixer 80 g di pistacchi interi pelati insieme ai cubetti di gelato [1] e frullate tutto fino a ottenere un composto cremoso [2]. Trasferite il gelato in una ciotola [3], coprite con pellicola e riponete in freezer a rassodare per 2-3 ore.
Per realizzare la versione al cioccolato, seguite tutti i passaggi fino al n°6 seguendo i dosaggi indicati nella relativa scheda ingredienti, quindi tritate il cioccolato fondente e scioglietelo a bagnomaria oppure nel microonde. Versate il cioccolato fuso nel mixer insieme ai cubetti di gelato [1] e frullate tutto fino a ottenere un composto cremoso [2]. Trasferite il gelato in una ciotola [3], coprite con pellicola e riponete in freezer a rassodare per 2-3 ore.