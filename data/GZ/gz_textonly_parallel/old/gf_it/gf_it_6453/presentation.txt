I frutti esotici sono la vostra passione? La ricetta che vi proponiamo qui ha unito quelli più amati: il cocco, protagonista di moltissime delizie come le barrette e morbidi dolcetti; l'ananas con il quale si prepara ad esempio la classica torta rovesciata o anche un'insolita confettura. Nella torta cocco e ananas si amalgamano gusto zuccherino e freschezza: un morbido impasto senza lattosio con cocco rapè, latte e olio di cocco che abbraccia polpose fettine di ananas, da scoprire al primo morso. La torta cocco e ananas, così golosa e soffice, è ideale come fine pasto o per coccolarsi a merenda. E poiché anche l’occhio vuole la sua parte, abbiamo decorato la superficie con un motivo a spirale che ricorda il bocciolo di una rosa, un tocco raffinato che renderà la torta perfetta per ogni occasione!