Colori e sapori della lontana India racchiusi in un piatto unico: pollo e gamberi al curry con riso basmati. Un tripudio di emozioni scatenate da questa particolare miscela di spezie: il curry, termine tipicamente inglese che significa salsa o zuppa. Molti piatti asiatici infatti sono composti da una deliziosa cremina a base di curry, tipicamente caratteristica per il suo forte aroma e per il suo colore giallo senape. Nella ricetta di oggi teneri cubetti di pollo e gustosi gamberi sono legati proprio da una salsa a base di curry, resa cremosa grazie all’aggiunta dello yogurt greco. Come vuole la tradizione indiana noi abbiamo scelto di servirli accompagnandoli con del riso basmati, una varietà molto particolare di riso dal chicco allungato e dallo spiccato ma delicato profumo, usato anche per altre ricette etniche come la jambalaya. Se siete amanti del genere etnico è rigoroso provare questo piatto… preparatelo per una cena tra amici non deluderà nessuno!