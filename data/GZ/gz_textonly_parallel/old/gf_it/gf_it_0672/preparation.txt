Per preparare il pollo e gamberi al curry con riso basmati, prendete il petto di pollo e tagliatelo a cubetti, grandi circa 3 cm [1]. Sgusciate le code di gambero [2], se preferite potete anche privarli dell'intestino con uno stuzzicadenti, sfilandolo dal dorso. Riponete le code di gambero in frigorifero fino al momento di utilizzarle. Dopodiché mondate la cipolla e tritatela finemente [3];
pelate la carota, tritate anch’essa [4] e in ultimo tritate anche il sedano, privato dei filamenti esterni [5]. Versate l’olio in un tegame insieme al trito realizzato per il soffritto (cipolla, carota e sedano) [6].
Lasciatelo appassire a fuoco dolce, quindi aggiungete il petto di pollo [7], rosolatelo, mescolando spesso [8] e unite il curry [9]. 
Aggiungete un mestolo di acqua calda [10] e lasciatelo cuocere per circa 10 minuti. Nel frattempo dedicatevi alla cottura del riso basmati. Infilate nei lati di una mezza cipolla i chiodi di garofano [11], in questo modo non si disperderanno in cottura e sarà facile rimuoverli. Ponete la cipolla in un tegame insieme all’olio. Lasciatela soffriggere per un paio di minuti, quindi unite il riso basmati [12].
Aggiungete dell’acqua calda , salata a piacere [13] e cuocete il riso senza mescolarlo troppo, giusto il necessario per non farlo attaccare al fondo della padella. Portate così il riso a cottura aggiungendo altra acqua calda al bisogno [14]. Nel frattempo che il vostro riso arriverà a cottura il pollo sarà ormai tenero [15].
Aggiungete i gamberi [16] e cuocete per circa 2 minuti [17], mescolando di tanto in tanto. Quindi unite lo yogurt greco [18]
e mescolate fino ad incorporarlo agli altri ingredienti [19]. Aggiustate di sale e spegnete il fuoco. Nel frattempo anche il riso sarà cotto [20]. Non vi resta che servire il pollo e gamberi al curry con riso basmati ancora caldo [21]!