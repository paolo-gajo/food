Per preparare le jacket potatoes, lavate le patate sotto acqua corrente strofinandole per eliminare i residui di terriccio, quindi asciugatele con un canovaccio pulito [1]. Poi avvolgetele accuratamente nella carta alluminio [2] e disponetele su una leccarda foderata con carta da forno [3]. Infornatele a forno statico preriscaldato a 200° per circa 1 ora e mezza: passato il tempo necessario foratele con i rebbi di una forchetta per capire se sono cotte.
Mentre le patate cuociono, grattugiate il formaggio cheddar [4], poi fate saltare in padella la pancetta [5] per arrostirla. Quindi, una volta abbrustolita, ponetela su un vassoio foderato con carta assorbente [6].
Quando le patate saranno cotte, sfornatele e facendo attenzione a non scottarvi, ponetele su un tagliere: incidetele per la lunghezza [7], allargatele aiutandovi con due forchette [8], quindi versate nella fessura di ciascuna 1-2 cucchiaini di cheddar grattugiato [9].
Poi aggiungete un cucchiaino di pancetta [10]. Il formaggio si scioglierà con il calore e la pancetta darà un tocco saporito alle vostre jacket potatoes [11]! Servitele ben calde [12]!