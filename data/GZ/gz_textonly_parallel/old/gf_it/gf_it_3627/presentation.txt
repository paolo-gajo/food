I primi funghi che spuntano, le prime foglie e i primi ricci che cadono fanno subito autunno… un po’ come gli ingredienti protagonisti di questo piatto. Le terrine di polenta e funghi porcini sono delle deliziose monoporzioni perfette per questa stagione, da servire come antipasto o come secondo piatto. Due dischi di polenta custodiscono un ripieno prezioso e filante, a base di porcini e scamorza dolce; mentre la leggera gratinatura forma una sottile crosticina che rende il tutto molto stuzzicante. Apprezzerete molto la praticità e la versatilità delle terrine, perfette da preparare in anticipo e arricchire con altri ingredienti!