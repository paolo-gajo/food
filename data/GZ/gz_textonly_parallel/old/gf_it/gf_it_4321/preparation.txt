Per preparare le mini penne alla siciliana cominciate lavando le melanzane, eliminando le due estremità, tagliando prima a fette [1] e poi a bastoncini spessi 1 centimetro dai quali potrete ottenere dei cubetti [2]. Raccogliete questi ultimi in uno scolapasta e sistematelo all’interno di un recipiente, cospargete con il sale grosso [3]
e sulla superficie poggiate un piatto con un peso [4] lasciando così per almeno un’ora, in questo modo il sale farà spurgare l’acqua amara di vegetazione dalle melanzane [5]. Trascorso il tempo sciacquate brevemente i cubetti sotto l’acqua [6] per eliminare il sale in eccesso,
e asciugateli con un canovaccio pulito [7]. Friggete in abbondante olio bollente versando pochi cubetti alla volta [8] così non abbasserete troppo la temperatura dell’olio che dev’essere compresa tra 170-180°. Dopo pochi minuti di cottura scolate le melanzane su carta assorbente [9].
Tagliate la mozzarella a fette sottili di circa ½ centimetro e poi a listarelle, ancora della stessa misura [10]. Infine ottenete dei cubetti piccolissimi e sistemateli all’interno di un colino che avrete messo in un recipiente [11], lasciate così per un’ora almeno, in questo modo tutto il siero si separerà dal fior di latte [12].
Nel frattempo preparate il sugo di pomodoro quindi mondate la cipolla e poi tritatela al coltello [13], affettate anche il peperoncino eliminando il picciolo [14] e tagliate a listarelle sottili, se volete potrete eliminare i semi riducendo un po' il piccante. Successivamente versate dell’olio in un tegame, aggiungete cipolla e peperoncino tagliati e lasciate soffriggere per qualche minuto, mescolando di continuo così da non farli bruciare [15].
Quando la cipolla sarà appassita aggiungete la polpa di pomodori pelati a pezzi [16] e fate cuocere per almeno una mezzora a fuoco dolce regolando di sale. Quando il sugo sarà pronto potrete aggiungere le melanzane fritte [17] facendole insaporire qualche minuto con il sugo [18] per poi spegnere la fiamma.
Cuocete la pasta in acqua bollente e salata [19] avendo cura di scolarla ad un paio di minuti dalla fine della cottura, e poi versatela nel sugo con le melanzane [20]. Spezzettate con le mani le foglie di basilico e aggiungetele [21]
insieme ai cubetti di fior di latte, conservandone qualcuno per guarnire la superficie [22]. Amalgamate il tutto, sempre a fiamma spenta [23]. Riempite 4 cocotte della capacità di 300 ml con il composto [24]
e guarnite sistemando in superficie qualche cubetto di fior di latte avanzato [25]. Disponete le vostre cocotte su una leccarda e fatele gratinare in forno preriscaldato a 240° in modalità grill per 2-3 minuti, fin quando in superficie non si sarà formata la crosticina [26]. A questo punto le vostre mini penne alla siciliana sono pronte, servitele ancora caldissime e… buon appetito!