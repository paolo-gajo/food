Quando arriva la bella stagione, si pensa subito alle merende all’aria aperta, a quei momenti di allegria spensierata in cui stare su un prato con gli amici a sgranare le fave e mangiare pecorino … ma se volete portare il pic-nic al chiuso della vostra tavola di casa, i cartocci di fave e formaggio sono la soluzione ideale! I sapori più tipici della primavera, avvolti nel fondente abbraccio di una crema di ricotta alla menta e al limone, sono tutti racchiusi in queste piccole delizie monoporzione, da cuocere in forno e schiudere direttamente nel piatto, per conservarne i profumi fino al momento dell’assaggio. Siamo certi che i vostri amici apprezzeranno moltissimo il piacevole effetto sorpresa dei cartocci, da scartare come piccoli e preziosi regali direttamente dall’orto... accompagnateli con una scenografica torta salata di piselli e robiola, per un menù total green da leccarsi le dita!