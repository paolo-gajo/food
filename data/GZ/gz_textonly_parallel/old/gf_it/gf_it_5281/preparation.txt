Per preparare il baccalà fritto prendete il vostro filetto già dissalato (se utilizzate baccalà sotto sale serviranno almeno 3 giorni di ammollo come indicato nella scuola di cucina: come dissalare il baccalà) e procedete a levare la pelle. Per farlo sarà sufficiente sollevarla a partire dalla coda [2] e tirarla via delicatamente con le mani [2]. A questo punto, aiutandovi con una pinzetta, estraete le lische [3], per individuarle sarà sufficiente accarezzare con il palmo della mano il filetto di baccalà. 
A questo punto tagliate il baccalà a fette spesse circa 3-4 cm [4] e dividete a metà quelle più grandi [5]. Versate la farina in una ciotola e utilizzatela per infarinare i pezzi di baccalà [6] da entrambe le parti, che poi posizionerete su un vassoio.
Versate l'olio in un tegame e scaldatelo fino a raggiungere una temperatura compresa tra i 180° e i 190°, quindi utlizzatelo per friggere pochi pezzi per volta [7]. In base allo spessore, ci vorranno dai 4 ai 6 minuti e solo quando risulteranno ben dorati potrete scolarli e posizionarli su un foglio di carta da cucina in modo da eliminare l'olio in eccesso [8]. Terminate di friggere e servite il baccalà fritto ancora fumante per gustarlo al meglio [9].