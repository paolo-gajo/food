Per realizzare la pasta con la trota, iniziate ponendo sul fuoco un tegame con abbondante acqua e salate quando bollirà. Nel frattempo preparate tutti gli ingredienti che vi serviranno: pulite e tritate finemente lo scalogno [1], poi lavate e asciugate la verza, eliminate le foglie più esterne e la costa centrale [2] e tagliate la parte rimanente a listarelle [3].
Sciacquate i pomodori, eliminate la parte verde del gambo [4] e tagliateli prima a fettine poi a cubetti [5]. Infine prendete i filetti di trota: rimuovete la pelle facendo scorrere delicatamente il coltello a filo della pelle, partendo dalla coda fino al capo [6], e tastate la carne con le dita per verificare che non ci siano lische: se presenti, potete toglierle con delle pinzette da cucina.
Tagliate i filetti di trota a tocchetti [7]. Scaldate una padella con l’olio extravergine di oliva, aggiungete lo scalogno tritato [8] e fatelo appassire a fuoco basso per circa 5 minuti; quando lo scalogno è diventato quasi trasparente, aggiungete le acciughe scolate dall'olio di conservazione [9]
e la verza tagliata a listarelle [10], salate e pepate a piacere e cuocete a fuoco vivace per circa 10 minuti, mescolando di tanto in tanto [11]. Ora aggiungete i tocchetti di trota nella padella [12], mescolate
e sfumate con il vino bianco [13], lasciandolo evaporare completamente. In ultimo, unite i pomodori a cubetti [14], aggiustate di sale e pepe e cuocete per 5-6 minuti mescolando di tanto in tanto, dopodiché spegnete il fuoco [15].
Nel frattempo mettete a lessare le farfalle nel tegame con acqua bollente salata a piacere [16]. Scolate la pasta al dente e versatela nella padella insieme al condimento [17], mescolate per amalgamare il tutto [18] e servite la vostra pasta con la trota ben calda!