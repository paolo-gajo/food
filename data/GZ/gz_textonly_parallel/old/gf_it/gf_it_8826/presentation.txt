Una base soffice e profumata, il tutto sormontato da spumeggiante panna montata, fresca e aromatica: sono queste le caratteristiche che contraddistinguono la poke cake, una torta che fa gola solo a guardarla! All'apparenza sembrerebbe un dolce classico: una base morbida e una guarnizione. Ciò che lo rende veramente speciale è l’astuta tecnica realizzata per farcirlo: basterà bucare con il manico di un mestolo di legno la base cotta per ricavare dei piccoli fori da riempire con golose creme. Il nome poke cake deriva proprio da questo particolare procedimento; in inglese il termine poke si riferisce all'atto di forare. Realizzatela come noi in un stampo quadrato, così da ricavare tanti deliziosi bocconcini in stile brownies, farciti però con una deliziosa ganache al cioccolato al latte, da servire in occasione di un buffet ma anche come dolcissimo fine pasto!