La cucina tex-mex degli Stati Uniti del sud, con i suoi sapori piccanti e un’esplosione di colori, è una delle più amate e conosciute al mondo. Ingredienti della tradizione messicana declinati in versione street food, salse dal gusto deciso, note agrodolci, aspre e speziate… nei nostri burritos di pollo con guacamole al lime ritroverete tutto questo e molto di più! Se siete stufi del solito panino e avete voglia di avventurarvi in un nuovo mondo di sapori, partite con noi alla scoperta di nuove frontiere del gusto! Dentro un fragrante fagotto di taco de harina avvolgeremo straccetti di pollo marinati e fatti caramellare a fiamma vivace, fagioli neri e insalata croccante, e un cuore filante di cheddar; accompagneremo il nostro strepitoso burrito con un’esplosiva salsa guacamole al lime, e faremo ballare le vostre papille gustative al suono di musica mariachi. Provate anche la versione dei burritos con verdure per una cena tutta a tema Mexico!