Per preparare i vostri burritos di pollo con guacamole al lime, cominciate preparando il guacamole. Tagliate a metà l’avocado e rimuovete il nocciolo [1], quindi con un cucchiaio raccogliete la polpa staccandola dalla buccia [2] (per compiere questa operazione è indispensabile che l’avocado sia ben maturo), e ponetela in una ciotola. Spremete il lime [3]
E unite il succo alla polpa di avocado [4]. Regolate di sale e pepe [5]. Passate agli altri ingredienti per la salsa: tritate finemente lo scalogno [5]
e tagliate il pomodoro a dadini [6]. Incidete il peperoncino verde sotto al picciolo [7] e, capovolgendolo, svuotatelo dei semi [8].
Tagliate quindi il peperoncino a listarelle e poi a piccoli dadini [10]. Aggiungete nella ciotola dell’avocado lo scalogno, il pomodoro [11] e il peperoncino tritato [12].
Condite con un giro d’olio [13], mescolate e poi, con i rebbi di una forchetta, schiacciate accuratamente tutti gli ingredienti [14] fino ad ottenere una salsa [15]. Il guacamole al lime è pronto, tenetelo da parte.
Passate ad occuparvi del pollo: tagliate la carne a striscioline [16], ponetele in una ciotola e irrorate con l’olio [17], il miele [18],
aggiungete il peperoncino di Cayenna in polvere [19] e sia la scorza grattugiata [20] che il succo spremuto [21] del lime.
Mescolate [22] e poi coprite con della pellicola trasparente [23]. Lasciate marinare il pollo in frigo per almeno mezzora, quindi scaldate una larga padella e versatevi il pollo con tutti i suoi succhi di marinatura [24].
Cuocete a fiamma vivace per 5-6 minuti, in modo che il pollo caramelli formando una croccante crosticina [25]. Tenete da parte, e passate agli altri ingredienti per i burritos. Lavate il cespo di lattuga, privatelo della base e delle parti più dure [26] e tagliate grossolanamente le foglie. Tagliate a dadini il pomodoro [27].
Tritate adesso il cheddar [28], tenendone da parte 4 fette intere per dopo. In una apposita piastra (o in una larga padella antiaderente) scottate la tortilla su entrambi i lati [29], quindi cospargete al centro il cheddar tritato [30] e lasciatelo fondere.
Trasferite la tortilla su un piatto o un tagliere, e farcitela con l’insalata [31] e il pomodoro [32]. Regolate di sale [33]
e unite anche i fagioli neri [34] e il pollo caramellato [35]. Prendete adesso i due lembi laterali della tortilla e ripiegateli sul ripieno [36].
Prendete il lembo alla base della tortilla e ripiegate anch’esso [37] e proseguite avvolgendo il burrito su se stesso [38] fino a sigillarlo. Eseguite le stesse operazioni per realizzare gli altri burrito! Dopodichè tagliate ciascuna delle 4 fette di cheddar rimaste in 3 strisce [39].
Adagiate i burritos su una teglia rivestita di carta da forno e disponete su ciascuno 3 strisce di cheddar [40]. Gratinate in forno statico preriscaldato a 250° per 3 minuti. Sfornate i vostri burritos e tagliateli a metà [41], prima di disporli sul piatto da portata e servite i vostri burritos di pollo ben caldi, accompagnati dal guacamole [42]!