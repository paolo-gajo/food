Per preparare i bagel iniziate a setacciare la farina all'interno di una ciotola [1], aggiungete poi il lievito di birra disidratato [2] e il malto [3]. 
Unite anche l'acqua a filo a temperatura ambiente [4] e iniziate ad impastare con le mani [5]; una volta ottenuto un composto omogeneo potrete aggiungere il sale [6] e continuare a lavorare fino a farlo assorbire completamente.
A questo punto trasferite il composto su una spianatoia e lavoratelo per circa 5-6 minuti [7] fino ad ottenere un impasto liscio ed omogeneo; quindi sistematelo all'interno di una ciotola capiente [8], coprite con la pellicola trasparente per alimenti [9] e lasciate lievitare per circa 4 ore ad una temperatura di 28-30° (anche il forno spento con luce accesa andrà bene). Se volete evitare la pellicola, potete mettere l'impasto su in tagliere e coprire con una ciotola ampia in modo che rimanga ben coperto e non entri in contatto con l'aria che creerebbe sulla superficie una crosticina, rendendo più difficile la lievitazione.
Una volta che l'impasto sarà triplicato di volume [10], trasferitelo nuovamente sulla spianatoia aiutandovi con un tarocco [11] e con le mani fate in modo da ricavare un filone [12]. 
Da questo ricavate 6 pezzi da 90 g ciascuno, potete utilizzare un tarocco o un coltello affilato per ritagliarli [13]. Utilizzando il palmo della mano trasformate ciascun pezzo in una palla, esercitando una leggera pressione contro la spianatoia e roteando [14]. Ripetete l'operazione per formare tutte e 6 le palline, dopodichè coprite con un canovaccio da cucina [15] e lasciate riposare per una decina di minuti.
A questo punto infilando le dita al centro di ogni sfera e allargandole verso l'esterno riuscirete a ricavare le vostre ciambelle, del diametro di circa 10 cm [16]. Man a mano posizionate i bagel su un vassoio foderato con un foglio di carta forno [17], poi lasciate lievitare per altri 40-50 minuti sempre ad una temperatura di 28-30° o in forno spento solo con la luce accesa, fino a che non avranno raddoppiato di volume [18]. Intanto ponete sul fuoco un tegame con acqua e portate a bollore.
Ritagliate dei quadrati di carta forno intorno ad ogni bagel [21], in questo modo sarà più facile sollevarli per tuffarli uno per volta nell'acqua bollente [20]. La carta forno si staccherà da sola, quindi basterà sfilarla con una pinza da cucina [21]. 
Cuocete i bagel circa 20 secondi per lato [22], dopodichè utilizzando una schiumarola scolateli [23] e posizionateli su una leccarda foderata con carta forno [24]. 
Ricoprite la superficie con i semi di sesamo [25] e cuocete in forno statico preriscaldato a 220° per 30 minuti. Una volta cotti e ben dorati sfornateli [26] e lasciateli intiepidire prima di servirli [27]. 