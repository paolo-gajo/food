Per preparare la tartare di ricciola con salsa al mango cominciate dal pane. Tagliatelo in obliquo ottenendo delle fettine di circa ½ cm [1], appiattitele con il matterello [2] e sistematele su una leccarda. Arrotondatele e fissatele con uno spiedino [3].
Quindi fatele tostare in forno per circa 5’ a 250°; tenete da parte [4]. Nel frattempo passate alla salsa al mango. Con un pelapatate sbucciate quest’ultimo, noi ne abbiamo scelto uno non troppo maturo [5], e poi tagliatelo prima a striscioline e successivamente a cubetti di circa 1 cm [6].
Mondate lo zenzero e affettatelo [7], poi spremete il succo di lime [8] e di arancia [9].
Spostatevi ai fornelli. In un pentolino versate il succo degli agrumi [10], poi i cubetti di mango e le fette di zenzero [11]. Insaporite con un pizzico di sale, lo zucchero di canna [12],
il peperoncino in polvere [13] e la curcuma in polvere [14]. Accendete il fornello e lasciate insaporire per una decina di minuti a fuoco dolce mescolando di tanto in tanto; potete aggiungere qualche goccia d’acqua se doveste notare che la parte liquida si sta asciugando troppo in fretta. A fine cottura eliminate lo zenzero [15],
e frullate [16] fino ad ottenere una purea liscia [17]. Infine occupatevi dei filetti di ricciola. Sminuzzateli [18],
fino ad ottenere un battuto finissimo [19]. Raccogliete in una ciotola e insaporite con la scorza di limone grattugiata [20], sale, pepe, olio [21].
Mescolate [22] e passate all’impiattamento. Sul fondo di un piatto versate una cucchiaiata di salsa al mango [23], mettete un coppapasta da 7 cm di diametro al centro e all’interno versate la tartare [24].
Infine decorate con dell’erba cipollina tagliata con le forbici [25], grattugiate ancora un po’ di scorza di limone [26] ed ecco pronta la vostra tartare di ricciola con salsa al mango, accompagnate con il pane [27].