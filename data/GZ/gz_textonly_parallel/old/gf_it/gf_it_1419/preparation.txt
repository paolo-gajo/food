Per preparare il dessert di panna e ricotta al caffè mettete ad ammollare la gelatina in fogli in un po’ di acqua fredda [1], per almeno 10 minuti. Nel frattempo ponete in un mixer la ricotta, la panna, lo zucchero a velo [2], i semi di 1 bacca di vaniglia, due cucchiai di caffè espresso concentrato [3]
e la polvere di caffè [4], quindi frullate il tutto per qualche minuto fino ad ottenere un composto cremoso [5]. Versate il composto ottenuto in un tegame, mettetelo sul fuoco basso, e lentamente fatelo intiepidire [6].
A temperatura raggiunta, scolate e strizzate molto bene i fogli di gelatina, quindi aggiungetela al composto, poi mescolate fino a farla sciogliere completamente (ci vorranno pochi minuti). Spegnete il fuoco e versate il composto negli stampini da semifreddo [8]. Fate raffreddare per bene il composto negli stampini e poi trasferiteli in frigorifero per almeno 3-4 ore. Mezz’ora prima di servire i semifreddi, preparate il caramello al caffè: mettete in un pentolino dal fondo spesso lo zucchero, e, a fuoco basso, fatelo sciogliere completamente [9],
fino a che avrà raggiunto un colorito ambrato [10]. A questo punto incorporatevi 90 gr caffè espresso [11], sempre a fuoco basso, e continuate a mescolare così da amalgamare il tutto. Appena avrete ottenuto un composto liscio e fluido spegnete il fuoco e lasciatelo raffreddare, mescolando di tanto in tanto. Quando i vostri semifreddi saranno pronti, toglieteli dal frigorifero e, per estrarli dagli stampini con maggiore facilità, immergeteli per qualche secondo nell’acqua calda, poi capovolgeteli su di un piatto da portata ed estraeteli. Per finire guarnite i dessert con il caramello al caffè e, volendo, con qualche chicco di caffè tostato (oppure, se li trovate, con chicchi di caffè di cioccolato) [12].