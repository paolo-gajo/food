Per realizzare la crostata al cioccolato iniziate dalla preparazione della pasta frolla: setacciate su una spianatoia la farina 00, formate la classica fontana e al centro versate lo zucchero semolato [1], il lievito chimico per dolci [2], il burro morbido [3]; in questo caso abbiamo utilizzato burro morbido perchè si impasta a mano, altrimenti se usate un mixer per realizzare la sabbiatura, dovrete utilizzarlo freddo di frigo.
Unite infine i tuorli [4] e iniziate ad impastare a mano, velocemente raccogliendo tutti gli ingredienti, aromatizzate con la scorza di arancia grattugiata [5], proseguite impastando a mano velocemente per non riscaldare troppo con le mani l’impasto fino ad ottenere un panetto omogeneo [6]
avvolgete il panetto di pasta frolla con la pellicola per alimenti [7] e ponetelo a rassodare in frigorifero per 1 ora. Intanto occupatevi della crema: tritate con un coltello il cioccolato fondente [8], poi in un tegame scaldate il latte [9]
a parte, in una ciotola, sbattete con una frusta le due uova intere, poi unite lo zucchero semolato [10] continuate a sbattere fino ad ottenere un composto chiaro e per finire unite anche l’amido setacciato [11] mescolando sempre con la frusta fino ad ottenere un composto senza grumi [12]
Versate il latte che avete precedentemente scaldato nel composto di uova e amido [13], rimettete tutto nel tegame [14] e fate addensare a fuoco moderato fino ad ottenere una crema densa [15]. 
Spegnete il fuoco e aggiungete il cioccolato tritato [16], mescolate fino a completo scioglimento [17]. Trasferite la crema in una ciotola e coprite con pellicola a contatto. Lasciate raffreddare a temperatura ambiente e poi in frigo. Ora riprendete il panetto di pasta frolla batteleto con un mattarello se risulta troppo indurito, per renderlo più malleabile [18].
Ponetelo tra due fogli di carta da forno e stendetelo ad uno spessore di 3-4 mm (19-20); rovesciate poi il disco di frolla aiutandovi con la carta da forno su una teglia forata di 22 cm di diametro [21]; in questo caso non ci sarà bisogno di imburrarla e infarinarla, cosa che invece servirà per una teglia qualsiasi 
una volta adagiata la frolla eliminate anche il secondo foglio di carta forno [22]. Fate aderire la pasta frolla ai bordi e al fondo (per aiutarvi potete arrotolare un pallino di frolla in un pezzetto di pellicola e con questo premere sul fondo e sui bordi). Passate il mattarello sulla teglia per eliminare la pasta in eccesso e pareggiare i bordi [23] e bucherellate il fondo con i rebbi di una forchetta [24].
Farcite la crostata con la crema pasticcera al cioccolato ormai raffreddata [25], livellate con una spatola la superficie per distribuire in modo uniforme la crema. Con il mattarello stendete la frolla avanzata per la decorazione, ritagliate delle strisce in verticale [26] e in orizzontale per ottenere dei quadratini di circa 1,5 cm [27].
Applicate i quadratini sulla superficie aiutandovi con un coltello [28], partendo dal bordo e creando un motivo a scacchiera [29]. Una volta terminato spennellate la frolla con la panna fresca liquida (così assumerà un colorito più dorato) e cuocete la crostata al cioccolato in forno statico preriscaldato a 160° per 50 minuti nel ripiano più basso del forno. Una volta terminata la cottura sfornate la crostata, lasciatela intiepidire prima di sformarla e gustarla [30]!