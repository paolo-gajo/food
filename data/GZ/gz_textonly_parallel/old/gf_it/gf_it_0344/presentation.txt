La cucina partenopea è una tra le più apprezzate in tutto il mondo. I suoi segreti affondano le radici nella storia dei differenti popoli che l'hanno influenzata. Ne sono esempio la pizza, il sartù, gli struffoli e poi la ricetta di oggi: il babà. Il babà al rum è un dolce che si rifà al gugelhupf, una sorta di ciambellone, che risulta molto asciutto. L'aggiunta dell'inzuppatura, come si fa per il savarin francese, ne ha caratterizzato una migliore consistenza al palato e perciò un dolce più apprezzato. Il babà al rum viene servito intriso di una deliziosa bagna al rum che può essere impreziosita anche da altri aromi e persino crearne una al limoncello. Il babà al rum non solo rappresenta uno dei dolci simbolo della pasticceria napoletana ma è considerato anche un vero e proprio dolce da passeggio, alla stregua della sfogliatella riccia o frolla. Com'è possibile? Molto semplicemente! In giro per il centro di Napoli potrete trovare delle pasticcerie che vendono il babà classico, o guarnito con panna e fragole o crema e amarene, in comodi bicchieri da passeggio. Anticamente invece si usava gustare il babà al rum seduti a tavola o al massimo in piedi con il classico vassoietto di cartone. Insomma è proprio vero, l'espressione napoletana "si comme a 'nu babbà" è un complimento fantastico! Ora non vi resta che mettervi ai fornelli e realizzarlo insieme a noi per farvi fare altrettanti complimenti!