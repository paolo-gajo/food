Per preparare le merendine di pasta brioche al cioccolato come prima cosa occupatevi dell'impasto. Versate nella ciotola di una planetaria la farina 0, quella di riso [1] e quella di mais [2]. Aggiungete poi il lievito sbriciolato [3], 
il latte [4] e lo zucchero [5]. Iniziate ad impastare il tutto con il gancio [6] fino a che gli ingredienti non si saranno ben amalgamati. 
A questo punto aggiungete l'uovo [7] e lavorate ancora fino a che non si sarà completamente assorbito. Aggiungete poi i semi della bacca di vaniglia [8] e il primo pezzetto di burro [9]. Azionate di nuovo la macchina e aggiungete il burro poco per volta fino a che l'impasto non lo avrà completamente assorbito. 
Aggiungete poi il sale [10] e lavorate ancora a velocità media [11] fino a che l'impasto si sarà incordato [12]. Ci vorranno circa 8 minuti. 
Versate l'impasto su un piano leggermente infarinato [13] e dategli una forma sferica [14]. Trasferitelo poi all'interno di una ciotola e coprite con la pellicola per alimenti [15]. Lasciate lievitare per circa 2 ore a temperatura ambiente, lontano da correnti d'aria oppure in forno spento solo con la luce accesa.
Quando l'impasto sarà raddoppiato di volume [16], trasferitelo su un piano leggermente infarinato [17]. Stendetelo utilizzando un mattarello [18]
fino ad ottenere un rettangolo 60x30 cm [19]. A questo punto sul lato più lungo incidete dei piccoli tagli ogni 10 cm [20]. Poi sul lato più corto ricavate una striscia di 10 cm [21] 
e poi un'altra, sempre di 10 cm [22], in modo da ricavarne 3. A questo punto ritagliate da ciascuna striscia 6 quadrati (10x10 cm) [23], in modo da ottenere un totale di 18 pezzi. Imbevete un pennello nel latte e utilizzatelo per spennellare solo la metà superiore di ciascun quadrato [24]. 
Posizionate poi un paio di cucchiaini di gocce di cioccolato sull'estremità appena inumidita [25] e arrotolatela verso di voi fino a metà del quadrato [26]. Ricavate sulla parte rimasta vuota 5 strisce della stessa larghezza [27].
Spennellate con il latte il corpo della brioche [28] e sollevate le strisce in modo da farle aderire, ricoprendo la parte ripiena (29-30). 
Trasferite man mano le brioches su una placca foderata con carta forno [31], spennellate la superficie con il latte [32] e spolverizzate con lo zucchero a velo [33]. 
Lasciate lievitare ancora per 30 minuti a temperatura ambiente [34], poi cuocete in forno statico, preriscaldato a 185° per 20 minuti nel ripiano centrale. Sfornate [35] e lasciate intiepidire prima di servirli [36]. 