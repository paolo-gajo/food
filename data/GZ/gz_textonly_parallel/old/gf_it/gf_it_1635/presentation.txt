Tonde e rosse, le ciliegie sono i frutti di fine primavera e noi amiamo utilizzarle per realizzare tanti ottimi dolci. Le abbiamo incastonate nella pasta sfoglia per realizzare la girella alle ciliegie e oggi per preparare questa crostata di ciliegie fresche le abbiamo racchiuse una per una in un piccolo disco di pasta frolla. Affiancandole in uno stampo, proprio come nel caso del danubio, grazie al lievito contenuto nell'impasto si gonfieranno e si uniranno per dar vita ad una crostata molto bella da vedere e tanto buona da mangiare. Portandola in tavola chissà quanti dei vostri ospiti scopriranno cosa è custodito al suo interno, ma alla prima fetta tutti scopriranno l'ingrediente segreto!  