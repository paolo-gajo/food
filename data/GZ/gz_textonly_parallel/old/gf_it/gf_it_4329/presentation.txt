Con l’arrivo dei primi freddi ritorna il desiderio di nutrirsi di piatti caldi e sostanziosi: come non pensare, allora, ad una deliziosa zuppa di legumi? Vi proponiamo un gustoso primo piatto a base di cicerchie, ideale da completare con un filo di olio extravergine a crudo e fette di pane tostato. Elemento principale in questa zuppa sono appunto le cicerchie, legumi ricchi di proteine e apparentemente molto simili ai ceci, ma con un sapore più delicato; completano questa ricetta un soffritto di sedano e cipolla e l’aggiunta di patate e pomodoro. La zuppa di cicerchie viene infine aromatizzata da un mazzetto composto da rosmarino e salvia. Preparare questa zuppa è semplice, ma richiede tempo: sono necessarie, infatti, circa due ore solo per la cottura delle cicerchie.