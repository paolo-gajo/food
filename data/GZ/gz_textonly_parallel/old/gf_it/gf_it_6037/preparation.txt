Per preparare la ciambella bicolore iniziate dalla preparazione dell'impasto: nella planetaria mettete il burro a temperatura ambiente tagliato a tocchetti [1], aggiungete lo zucchero [2] e un pizzico di sale [3].
Avviate la planetaria e aggiungete anche i semi di un baccello di vaniglia [4]. Mentre la planetaria lavora, setacciate i 300 g di farina con il lievito [5] e metteteli un attimo da parte. Rompete le uova, sbattetele con una forchetta e poi versatele poco alla volta nella planetaria in funzione [6].
A questo punto potete unire le polveri setacciate in precedenza, un cucchiaio per volta [7] e, quando si saranno completamente amalgamate, versate a filo anche il latte a temperatura ambiente [8]. Una volta ottenuto un impasto omogeneo, spegnete la planetaria e dividete l'impasto in due ciotole: nella prima versate 2/3 di impasto, nella seconda ciotola il restante [9].
Ora prendete la ciotola con più impasto e aggiungete altri 50 g di farina, setacciandola con un colino [10]. Mescolate bene [11] per amalgamare tutta la farina e mettete un attimo da parte. Quindi prendete la ciotola con l'altro impasto e aggiungete i 10 g di cacao amaro, sempre setacciandolo con un colino [12].
Mescolate bene [13] fino a quando il cacao non si sarà completamente amalgamato [14]. Imburrate e infarinate uno stampo da ciambella da 23 cm di diametro e procedete a versare metà dell'impasto chiaro [15]. Distribuite l'impasto chiaro in modo uniforme, riempiendo lo stampo per circa un terzo.
A questo punto versate delicatamente tutto l'impasto al cacao nello stampo [16] e concludete versando il resto dell'impasto chiaro [17]. Una volta che avrete versato tutto l'impasto [18] infornate la ciambella in forno presiriscaldato a 170° per 50 minuti. Posizionate lo stampo sul ripiano intermedio del forno, in modalità statica. A cottura ultimata fate la prova dello stecchino: se infilzando la ciambella lo stecchino esce asciutto e pulito significa che è cotta a puntino.
Sfornate la ciambella [19] e, quando si sarà raffreddata, sformatela capovolgendo lo stampo su una gratella [20]. Capovolgete di nuovo la ciambella su un piatto da portata, in modo da mostrare sia l'impasto chiaro che quello scuro [21] e poi servite: la vostra ciambella bicolore è pronta per essere gustata!