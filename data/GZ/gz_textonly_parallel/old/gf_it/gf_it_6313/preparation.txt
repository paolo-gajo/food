Per preparare la sbriciolata alle fragole, cominciate pulendo le fragole e tagliandole a grossi cubetti [1]. Mettetele in una padella antiaderente e aggiungete lo zucchero [2] e la scorza grattugiata di limone [3].
Saltate le fragole per 5-6 minuti girandole spesso [4], quindi passate alla crema. In un pentolino mettete il latte insieme alla polpa e al baccello di una bacca di vaniglia [5]. Portate ad ebollizione e togliete il baccello [6].
In una ciotola unite ai tuorli lo zucchero [7] e la fecola di patate [8]. Stemperate il composto di uova con un po’ di latte [9] e mescolate.
Unite la miscela di latte e uova nel pentolino [10], quindi cuocete fino a far addensare [11]. Versate la crema in una ciotola [12], coprite con della pellicola a contatto e lasciate intiepidire.
Passate alla sbriciolata: in una ciotola mettete la farina 00, unite la farina di mandorle [13], la farina di mais [14] e lo zucchero [15].
Tagliate il burro freddo da frigorifero a cubetti e aggiungetelo agli ingredienti secchi [16] cominciate ad impastare pizzicando con le dita [17], poi procedete unendo l’uovo intero e il tuorlo [18].
Proseguite ad impastare pizzicando velocemente l'impasto per non scaldarlo troppo [19] e una volta che avrete ottenuto un composto abbastanza omogeneo ma ancora farinoso disponete un po’ più di metà dell’impasto, a fiocchi, in una tortiera da 22 cm di diametro foderata con carta da forno, aiutandovi a stenderlo sul fondo e sui bordi con l’aiuto del dorso di un cucchiaio [20]. Distribuite le fragole saltate sulla base sbriciolata [21].
Con un cucchiaio ponete ora la crema intiepidita che avete preparato sopra le fragole [22] e ricoprite infine con il restante impasto, sempre a fiocchetti [23]. La sbriciolata alle fragole è pronta per essere cotta [24] in forno statico preriscaldato a 180° per 30 minuti (oppure in forno ventilato presriscaldato a 160° per circa 25 minuti).
Una volta cotta sfornate la torta [25], lasciatela intiepidire e sformatela sul piatto da portata. Spolverate la sbriciolata alle fragole con lo zucchero a velo [26] e lasciatela raffreddare prima di degustarla [27].