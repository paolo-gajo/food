Per preparare la pasta con ricci e pomodori come prima cosa intagliate delicatamente la pelle del pomodoro in modo da formare una croce [1]. Sbollentate poi i pomodori per un paio di minuti in acqua bollente [2], quindi scolateli [3] 
e spellateli [4]. A questo punto tagliateli a metà [5], eliminate il picciolo e i semini interni; poi riduceteli ulteriormente a cubetti di circa 2 cm [6] e teneteli da parte. 
Passate ai ricci: con l'apposito attrezzo divideteli a metà [7] e utilizzando un cucchiaino estraete solo la parte rossa (8-9).
A questo punto cuocete la pasta in abbondante acqua salata a bollore [10] e nel frattempo preparate il condimento: versate in una padella un filo d'olio e l'aglio diviso a metà [11], tagliate il peperoncino a rondelline (se preferite meno piccantezza potete togliere i semini interni) [12].
Fate soffriggere il peperoncino e l'aglio per un minuto, poi unite i pomodori [13] e cuocete per un altro minuto circa. Eliminato lo spicchio d'aglio [14], aggiungete la polpa di ricci, un mestolo di acqua di cottura della pasta e saltate ancora per 1-2 minuti al massimo. Spegnete il fuoco.
Nel frattempo tritate il prezzemolo [16] e quando la pasta sarà ancora al dente scolatela e trasferitela direttamente all'interno del condimento. Aggiungete ancora un po' d'acqua di cottura [17], il prezzemolo tritato e le foglioline di basilico [18]. 
Saltate il tutto [19] e impiattate. Guarnite con un giro d'olio [20] e servite i vostri spaghetti con ricci e pomodori ancora caldi [21]! 