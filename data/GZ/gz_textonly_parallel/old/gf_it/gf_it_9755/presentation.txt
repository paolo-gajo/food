Suona la campanella, è l’ora della ricreazione finalmente e gli alunni rovistano negli zaini alla ricerca di uno spuntino sfizioso per placare i morsi della fame! Focaccine o pizzette per gli amanti del salato, brioches o ciambelline per i più golosi… la scelta è ampia ma una cosa è certa: una merenda fatta in casa è sempre preferibile, sia dal punto di vista nutritivo che da quello del gusto! Dopo le treccine di sfoglia, oggi proponiamo alle mamme un'altra deliziosa alternativa alle merendine confezionate, che conquisterà i vostri bimbi col suo ripieno cioccolatoso e ricco di frutta: saccottini mele e cioccolato! Una versione semplificata e in formato mignon del classico pain au chocolat, perfetta per un break genuino e sostanzioso. Sia che li portiate a scuola o in ufficio, i saccottini mele e cioccolato saranno certamente la merenda più invidiata della ricreazione, o magari della pausa caffè!