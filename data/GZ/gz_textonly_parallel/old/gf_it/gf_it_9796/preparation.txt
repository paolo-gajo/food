Per preparare la colomba al cioccolato iniziate a realizzare il primo impasto. Versate in una ciotola la farina setacciata [1]. Poi in una brocca versate il lievito di birra fresco, il latte a temperatura ambiente e anche l’acqua [2]. Mescolate con una marisa per far sciogliere il lievito. Versate a filo i liquidi nella farina mescolando sempre con la spatola [3], 
fino a che non avrete ottenuto un composto liscio ed omogeneo [4]. Coprite con pellicola [5] e lasciate lievitare per 3 ore a una temperatura di 27-30 c° [6].
Una volta che il primo impasto sarà lievitato, trasferitelo nella ciotola di una planetaria, dotata di gancio [1] e unite lo zucchero [2]. Azionate la macchina e incorporate la farina poco per volta [3].
Solo quando sarà perfettamente assorbita potrete aggiungere il burro morbido, un pezzetto alla volta [4]. Continuate a lavorare l'impasto fino a che sarà ben incordato [5], quindi trasferitelo su un piano da lavoro e aiutandovi con un tarocco lavoratelo per qualche istante [6]. 
In ultimo date all'impasto una forma sferica [7] e trasferitelo all'interno di una ciotola di vetro, coprendolo sempre con della pellicola trasparente [8]. Lasciate lievitare nuovamente, in forno spento solo con la luce accesa o comunque a una temperatura compresa tra i 27° e i 30° per almeno 2 ore e mezza, o fino a che non avrà raddoppiato nuovamente il suo volume [9].
Trascorso questo tempo occupatevi di realizzare il terzo impasto: versate il 2° impasto lievitato nella ciotola della planetaria [1] e unite lo zucchero [2]. Montate il gancio, azionate la macchina a velocità moderata e quando lo zucchero sarà stato completamente assorbito versate la farina poco per volta [3] e lasciatelo incorporare. 
Quindi unite lentamente anche le uova [4] fino a che non saranno ben assorbite, aggiungete il sale [5] e in fine la scorza grattugiata di un'arancia [6].
Unite il burro morbido poco per volta aspettando che il pezzetto si sia assorbito prima di aggiungerne un altro [7]. Una volta finito di aggiungere il burro versate le gocce di cioccolato [8] e continuate a lavorare fino a che non saranno ben incorporate. Trasferite l'impasto su un piano leggermente infarinato [9], appiattitelo delicatamente con le mani e dategli delle pieghe di rinforzo portando i lembi esterni della pasta verso l'interno. 
Una volta date le pieghe di rinforzo conferite all'impasto una forma sferica [10] e trasferitelo all'interno di una ciotola di vetro, coprite con la pellicola trasparente [11] e riponete in frigorifero a maturare per 20 ore, trascorso questo tempo tiratelo fuori dal frigo e ponetelo in forno spento con luce accesa per circa 3-4 ore [12]. 
Terminata quest'ultima fase, trasferite l'impasto su una spianatoia: risulterà piuttosto idratato [1]. Se necessario, potete infarinarvi leggermente le mani per lavorarlo, ma non dovrete aggiungere troppa farina per evitare di far indurire troppo l'impasto. Allargatelo delicatamente con le mani e dividete l'impasto in due parti: una da circa 400 g, che servirà per formare le ali, ed una da circa 640 g, che servirà per il corpo della colomba [2]. Prendete la porzione più grande e appiattitela con le mani [3];
poi arrotolatela [4], in modo da formare un filone [5]. Posizionatela nella parte più lunga dello stampo da 750 g [6]. 
Come appena fatto arrotolate anche l'altra porzione d'impasto, in modo da formare un filoncino [7] e posizionatelo all'interno dello stampo sopra all'altro [8]. La colomba è formata, lasciatela lievitare per 4 ore e mezza fino a che non raggiungerà quasi il bordo dello stampo [9]; potete far lievitare sempre in forno spento con luce accesa.
Trascorse le ore di lievitazione, cuocete la colomba in forno statico preriscaldato a 160°, nel ripiano basso, per 55-60 minuti (per questa ricetta è preferibile evitare la cottura in forno ventilato che asciugherebbe troppo l'impasto); per assicurarvi che la colomba sia cotta potete sempre verficare la temperatura al cuore, che deve essere di 90°, altrimenti potete fare la prova dello stecchino. Una volta sfornata [10], inserite degli spiedini lunghi di acciaio sull'intera lunghezza della colomba (in modo da infilzare contemporaneamente sia un'ala che il corpo della colomba) [11]. Posizionatela capovolta, sospesa su dei sostegni (noi abbiamo utilizzato due ciotole ad esempio) e lasciatela raffreddare [12]. Questo farà si che la colomba, raffreddandosi, non collassi al centro.
Una volta che la colomba sarà fredda estraete gli spiedini di acciaio e trasferitela su una gratella [1]. Ora occupatevi della copertura tritate il cioccolato fondente finemente [2], scaldate la panna fresca, fino a raggiungere quasi il bollore [3] 
e versatela direttamente nel cioccolato tritato, che avrete trasferito in una ciotola [4]. Mescolate per far sciogliere bene il cioccolato [5]. Non appena avrete ottenuto una consistenza liscia con una spatola spalmate la ganache sopra alla colomba [6], 
fate in modo da ricoprire l'intera superficie [7]. Decorate con le nocciole tritate [8] e lasciate solidificare per circa 1 ora prima di servire la vostra colomba la cioccolato [9]!