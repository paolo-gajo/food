Per preparare le cipolle al forno iniziate sbucciando e pulendo le cipolle [1], poi bollitele per 7/8 minuti in abbondante acqua salata [2]. Scolatele e tagliatele a metà con un coltello affilato [3].
Oliate bene una pirofila e disponetevi le cipolle con la parte tagliata rivolta verso l’alto, salate e pepate, coprite con abbondante prezzemolo tritato [4] e spolverizzate con il pangrattato [5]. Concludete irrorando con dell’olio extravergine di oliva [6]. Infornate a 180°C per 60/75 minuti fino a che le cipolle saranno ben cotte, appassite e leggermente abbrustolite (verificate la cottura delle cipolle pungendole con uno stecchino di legno). Se volete ottenere un effetto gratinato e dorato gli ultimi 10 minuti mettete il forno a 200°C in modalità grill. Servite le cipolle al forno ben calde!