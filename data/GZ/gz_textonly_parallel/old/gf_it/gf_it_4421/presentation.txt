Uno dei must della cucina italiana è sicuramente l’abbinamento tra zucchine e gamberetti. Dopo varie ricette già proposte, oggi abbiamo scelto di rivisitarlo in chiave moderna ma senza discostarci troppo dalla tradizione. Il risultato? Spaghetti con gamberi, zucchine e germogli di soia… un piatto che si avvicina alla cucina asiatica, pur rimanendo ancorato a quella italiana. Gli spaghetti non sono di soia ma quelli classici a base di semola e il segreto della riuscita di questa pasta sta proprio nel tipo di cottura. Risottando gli spaghetti e cuocendoli all’interno della bisque, questi assorbiranno tutto il sapore dei gamberi e l’amido li renderà cremosissimi! Provate anche voi la nostra versione e quando la presenterete ai vostri amici non sarà più la classica pasta zucchine e gamberetti!