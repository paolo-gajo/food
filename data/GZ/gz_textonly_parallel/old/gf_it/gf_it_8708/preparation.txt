Per preparare la torta rovesciata di tonno e zucchine cominciate lavando e asciugando gli ortaggi. Poi spuntatele [1] e affettatele ottenendo delle rondelle di circa 1 cm [2]. Tenete un attimo da parte, schiacciate uno spicchio d’aglio senza mondarlo [3].
Infine passate all’Asiago. Privatelo della buccia esterna, e tagliatelo a bastoncini spessi circa 1 cm e lunghi 3 cm [4]. Mettete una padella sul fuoco e scaldate un filo d’olio insieme all’aglio, dopo qualche istante unite le zucchine [5], salate e pepate a piacere e fatele saltare brevemente, muovendo la padella. Poi lasciatele dorare 4-5 minuti a fiamma viva senza muoverle; a fine cottura, quando saranno ben dorate nella parte a contatto con il fondo della padella, rimuovete l’aglio [6].
Rivestite il fondo di uno stampo da 28 cm con un foglio di carta forno e poi aggiungete le zucchine con la parte dorata a contatto con il fondo dello stampo [7], distribuendole su tutta la superficie [8]. Aggiungete il tonno [9]
in modo che sia ben distribuito sopra le zucchine [10], fate lo stesso con il formaggio [11] e poi profumate con le foglioline di timo. Infine srotolate sopra la pasta sfoglia [12],
Sistemate i bordi ripiegandoli verso l’interno srotolato (13-14) e bucherellate la superficie coi rebbi di una forchetta [15].
Cuocete in forno caldo a 200° per 10-12 minuti e poi lasciate intiepidire qualche minuto [16] prima di rovesciare sul piatto da portata. Togliete il foglio di carta forno [17] ed ecco pronta la vostra torta rovesciata di tonno e zucchine: non vi resta che gustarla [18]!