I bignè sono spesso associati al dessert, ma la pasta choux è una preparazione di base neutra e talmente versatile che può dar vita anche ad uno sfizioso aperitivo. Oggi vi proponiamo i profiteroles salati con crema al groviera, ideali per una cena tra amici o per aprire un pranzo speciale. La parola profiteroles, infatti, deriva dal francese "profit" e significa proprio profitto, guadagno: in Francia non manca mai nei banchetti nuziali come buon auspicio nella versione dolce! Per questa variante si parte sempre dalla base dell'impasto dei bignè che poi potrete farcire con una crema a base di ricotta e prosciutto cotto, da variare anche al salmone ed erbe aromatiche. Come ogni profiteroles che si rispetti, anche per quelli salati ci sarà una crema di copertura: una deliziosa besciamella con il formaggio groviera. Deliziate gli occhi e il palato dei vostri ospiti con i profiteroles salati con crema al groviera!