Per preparare le zeppole di San Giuseppe al forno iniziate a realizzare la pasta choux. Ponete in un tegame l'acqua e il burro tagliato a cubetti [1], quindi lasciatelo fondere a fiamma moderata [2]; non appena sfiorerà il bollore aggiungete la farina a pioggia in una volta sola [3].
Mescolate rapidamente con una spatola o con un mestolo di legno [4]. Una volta che il composto si sarà addensato [5] continuate a cuocere fino a quando l'impasto non si staccherà dalle pareti della pentola e non si sarà formata una patina biancastra sul fondo [6]. 
Trasferite in una ciotola [7] e lasciate intiepidire. Nel frattempo sbattete in una ciotola le uova, quindi versatene un po' nell'impasto ormai tiepido e mescolate con un mestolo di legno [8] fino a che non saranno incorporate [9]. 
Unite un pizzico di sale e aggiungete le uova rimaste sempre poco per volta [10]. Continuate ad aggiungere le uova lentamente fino ad ottenere un composto liscio e denso [11]. Non preoccuapte se all'inizio si formeranno dei grumi, ma continuate a lavorare pazientemente il composto fino a che non otterrete la giusta consistenza. Riponete la pasta choux in un sac-à-poche dotato di bocchetta stellata da 1,2 cm e preriscaldate il forno a 205° in modalità ventilata.
Foderate una leccarda con la carta forno: per bloccarla spremete un po' d'impasto agli angoli tra la teglia e la carta forno. Poi create le zeppole, per ciascuna dovrete fare due giri, uno sopra all'altro in modo da creare un cerchio del diametro di circa 10 cm (13-14). Una volta preparate tutte le 4 zeppole, cuocete in forno ventilato preriscaldato a 205° per circa 25 minuti sul ripiano più basso, fino a che non risulteranno ben dorate. Trascorsi 25 minuti, aprite leggermente lo sportello del forno e lasciate cuocere per altri 5 minuti in modo che si asciughino anche all'interno, poi sfornate le vostre zeppole [15]. Lasciate raffreddare completamente e nel frattempo occupatevi di preparare la crema pasticcera. 
In un pentolino unite il latte, la panna [16], i semi che avete prelevato dalla mezza bacca di vaniglia e anche il baccello svuotato [17]. Portate il composto a sfiorare il bollore, nel frattempo in un'altra ciotola unite i tuorli con lo zucchero [18] e sbattete rapidamente con una frusta. 
Unite l'amido di mais [19] e sbattete di nuovo con la frusta fino ad ottenere un composto uniforme [20]. Non appena latte e panna inizieranno a bollire, eliminate il baccello di vaniglia con una pinza da cucina [21].
Versate il latte a filo sul composto di uova [22], poco per volta, sbattendo rapidamente con la frusta [23]. Trasferite nuovamente nel tegame [24] 
e cuocete a fuoco basso mescolando continuamente fino a che la crema non si sarà addensata [25]. Trasferite la crema in una ciotola [26], coprite con la pellicola a contatto [27] e lasciate raffreddare completamente. Quando sarà fredda riponetela in un sac-à-poche dotato di bocchetta liscia. 
A questo punto anche le zeppole saranno fredde e potrete farcirle. Utilizzando il sac-à-poche, bucate la zeppola in un punto facendo una leggera pressione e spremete un po' di crema all'interno [28]. Ripetete la stessa operazione anche su un altro lato in modo da riempirle completamente. Farcite tutte e 4 le zeppole quindi sistematele su un piatto da portata, spremete al centro di ogni zeppola un ciuffo di crema [29] e ponete su ciascuna un'amarena sciroppata [30]. 
A questo punto [31], spolverizzate con abbondante zucchero a velo [32]: le vostre zeppole al forno sono pronte per essere servite [33]! 