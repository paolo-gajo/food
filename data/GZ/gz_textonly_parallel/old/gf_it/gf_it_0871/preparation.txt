Per realizzare il plumcake alla Nutella ponete in una ciotola capiente le uova a temperatura ambiente, il miele [1] , lo zucchero [2] il pizzico di sale e montate con una frusta elettrica il composto [3]
fino ad ottenere una crema spumosa e chiara [4] (in alternativa potete usare anche una planetaria). A parte setacciate la farina, il lievito e il cacao amaro in polvere [5], versate le polveri setacciate nel composto di uova [6],
mescolate con un cucchiaio [7] per amalgamare gli ingredienti. Sciogliete il burro in un pentolino o nel microonde [8] incorporate la Nutella al burro fuso [9] e mescolate per sciogliere la Nutella e ottenere una crema liscia senza grumi.
Incorporate la crema di Nutella all’impasto mescolando con una spatola (10-11). La base del plumcake è pronta, imburrate uno stampo da plumcake di 28 X 11 cm e foderatelo con carta da forno, per un risultato ottimale ritagliate dei fogli di carta da forno della stessa misura del fondo e dei bordi così da far aderire bene la carta senza creare increspature [12].
Versate l’impasto nello stampo [13], livellate la superficie con una spatola [14] e cuocete il plumcake in forno statico preriscaldato a 180° per circa 45-50 minuti (160° per 40-45 minuti se forno ventilato). A cottura ultimata sfornate il plumcake alla Nutella, per sformarlo aspettate che si raffreddi e poi basterà rovesciare lo stampo per sformarlo [15]. Il vostro goloso plumcake alla Nutella è pronto, non vi resta che tagliare delle generose fette e gustarlo!