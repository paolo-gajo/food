Se pensate che tutte le insalate siano buone solo per "erbivori" e fotomodelle perennemente a dieta, questa versione vi farà ricredere del tutto! Immaginate una fogliolina di lattuga che fa da letto su cui posare una salsa super rock, dei saporiti straccetti di pollo e una pioggia di dadini di pane dorato e pancetta croccante…la Caesar salad di pollo su lattuga baby che vi proponiamo oggi è esattamente così! Chiamate a raccolta i vostri amici, radunateli intorno al bancone della cucina, rifocillateli con una birretta e arruolateli senza pietà per preparare insieme questo piatto freddo estivo made in U.S.A. da divorare in attesa della cena. L’aperitivo non è mai stato così godereccio. E per una volta quei simpatici scansafatiche dei vostri ospiti si renderanno utili!