Per preparare il panettone senza lievitazione come prima cosa mettete le gocce di cioccolato in congelatore per 30 minuti (con questo trucchetto le gocce di cioccolato non cadranno sul fondo del panettone durante la cottura). Preparate la glassa per la superficie e conservatela in frigorifero fino al momento dell’utilizzo: montate leggermente l’albume con una forchetta, unite lo zucchero semolato [1] e mescolate [2]. In una ciotola mettete le uova e lo zucchero semolato e lavorate gli ingredienti con una forchetta [3]; 
Unite il latte [4], l’olio di semi di girasole [5] e mescolate per amalgamare bene gli ingredienti [6]. 
Unite anche il miele [7] e mescolate ancora. In una ciotola versate la farina, la fecola di patate [8] ed il lievito; mescolate [9]. 
Aggiungete al composto di uova le polveri, poco alla volta [10]. Continuate a mescolare con una forchetta [11] fino ad ottenere un impasto liscio e privo di grumi [12]. 
Unite i mirtilli essiccati [13] e le gocce di cioccolato congelate [14]. Mescolate bene [15], 
fino a che non saranno ben amalgamate [16]. Versate l’impasto nello stampo per panettone da 500 g o in uno stampo alto da 20 cm [17]. Colate la glassa sulla superficie del panettone [18]; 
decorate con la granella di zucchero [19] e le mandorle [20]. Cuocete in forno statico preriscaldato a 180° per 45 minuti, nel ripiano medio-basso. Prima di sfornare fate sempre la prova stecchino. Sfornate il panettone senza lievitazione [21], lasciatelo raffreddare e servitelo. 