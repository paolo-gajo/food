Per realizzare la stella di sfoglia, crema di mascarpone, ricotta e Nutella® per prima cosa, procuratevi un coppapasta a forma di stella che misuri indicativamente 24x28 cm. Passate ora ai dischi di pasta sfoglia: appoggiate un primo disco di pasta su un foglio di carta da forno e spennellate la superficie con poco albume [1]. Adagiate su questo disco un secondo disco di sfoglia, facendo combaciare bene i bordi [2]. Appoggiate al centro dei due dischi sovrapposti lo stampo a stella. Con una leggera pressione [3] riuscirete a coppare i dischi.
Staccate la forma a stella coppata [4] che potrete utilizzare per altre preparazioni, mentre spennellate la parte restante attorno alla forma, sempre con poco albume [5] e sovrapponete il terzo disco di sfoglia sempre facendo combaciare bene i bordi dei dischi [6].
Fatta questa operazione, capovolgete tutto con un movimento repentino, eliminate delicatamente il foglio di carta da forno in superficie [7]. Con un coltello ritagliate la pasta intorno alla sagoma della stella, creando un bordo dello spessore di circa 2,5 cm [8]. Eliminate la pasta in eccesso [9]. 
Trasferite la stella che avete ottenuto su una leccarda, bucherellate il fondo della stella con i rebbi di una forchetta [10] e spolverizzate con lo zucchero a velo (11-12). Cuocete la stella in forno statico preriscaldato a 190° per una ventina di minuti (dovrà risultare ben dorata in superficie). 
Intanto preparate la crema: sciogliete lo zucchero in un pentolino con 2 cucchiai di acqua [13] e fate bollire, monitorando la temperatura con un termometro da cucina (deve arrivare a 121°). Prima che lo sciroppo arrivi a temperatura, iniziate a montare i tuorli con le fruste elettriche [14]. Appena lo sciroppo sarà pronto, versatelo a filo sui tuorli [15],continuando a montare con le fruste elettriche fino a quando non saranno chiari e raffreddati.
Una volta pronti teneteli un momento da parte [16]. Setacciate la ricotta con un colino [17] e, insieme al mascarpone, aggiungetela al composto di tuorli [18], 
mescolate con una spatola fino ad ottenere un composto perfettamente liscio e cremoso [19]. Trasferite la crema in un sac-à-poche (20-21); 
andrà bene una sac-à-poche usa e getta senza bocchetta [22]. Nel frattempo la stella di sfoglia sarà cotta, sfornatela e lasciatela intiepidire [23]. Trasferite Nutella® in una tasca da pasticcere con bocchetta liscia da 6 mm e componete il dolce! Distribuite metà della dose di Nutella® sul fondo della stella [24] 
e distribuitela uniformemente sul fondo (25-26), poi versate la crema e distribuitela sullo strato di Nutella® [27].
Guarnite con Nutella® formando un intreccio di righe [28], infine decorate con gli zuccherini [29]. La stella di sfoglia, crema di mascarpone, ricotta e Nutella® è pronta per essere gustata [30]!