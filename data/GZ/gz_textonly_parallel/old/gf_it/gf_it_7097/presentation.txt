I mini strudel con porro speck e Gruyère sono un originale antipasto preparato con una gustosa e ricca farcitura. Realizzare questi mini strudel è davvero semplice e si impiega poco tempo: basterà rosolare il porro tagliato finemente insieme allo speck e riporlo al centro di quattro quadrati di pasta sfoglia assieme ad un cucchiaio di Gruyère grattugiato, richiudere il tutto e formare dei deliziosi fagottini che andranno poi spennellati con uovo e panna. Per completare e rendere più graziosi i mini strudel potete realizzare una bella decorazione a griglia in superficie, utilizzando le striscioline ricavate dall’impasto avanzato.