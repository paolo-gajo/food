Il modo migliore per attirare l’attenzione in casa è pronunciare la parola “pizza”! A questo gustoso richiamo nessuno può resistere, ma preparare l'impasto in casa richiede un po’ di pazienza e tempo di cui non sempre si dispone. Ecco dunque una soluzione appetitosa, una variante semplice e veloce che vi permetterà di portare in tavola gli stessi sapori: le ciambelle pizza. Niente lievitazione per questa ricetta espressa grazie all'utilizzo del lievito istantaneo: un impasto rapido al quale dare subito la forma di simpatiche ciambelline da farcire con pomodoro e mozzarella filante, tipico condimento della pizza. Il risultato sarà uno sfizio morbido e ghiotto da prendere a morsi!