E’ uno dei pilastri della cucina francese, considerata una delle preparazioni più temute e insidiose: stiamo parlando del soufflé, delizia dolce o salata che si può declinare in tanti differenti gusti, uno più appetitoso dell’altro. Dal soufflé al cioccolato al soufflé alle amarene senza dimenticare il più noto soufflé al formaggio, tutti hanno in comune la trepida attesa della cottura in forno che deve rendere gonfio e soffice al punto giusto il composto. Qui vi proponiamo una versione dai sapori piacevolmente agrumati: il soufflé di ricotta al limone con una golosa salsa di limone e cannella, un dessert dal gusto raffinato: la ricetta perfetta per tutti coloro che vogliono cimentarsi in un’audace sfida da cucina gourmet!