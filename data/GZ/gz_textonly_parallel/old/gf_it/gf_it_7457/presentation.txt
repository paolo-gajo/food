Quante volte vi sarà capitato di realizzare una crema pasticcera o un dessert che richiedeva solo l'utilizzo dei tuorli? Oltre alle solite meringhe per riutilizzare gli albumi ci sono altri dolcissimi escamotage come quello che vi proponiamo qui: i dolcetti al cocco! Con tre semplici ingredienti ed una manciata di minuti riuscirete a preparare questi deliziosi biscottini, caratterizzati da una fragrante crosticina esterna e un cuore morbido! I dolcetti al cocco racchiudono tutto il gusto di questo fantastico frutto, utilizzato sotto forma di piccole scaglie (rapè) che in cucina danno tante soddisfazioni; avrete già provato il cocco rapè abbinato a cioccolato, ananas, limone.. In questo caso diventa protagonista assoluto assieme agli albumi e vi permetterà di realizzare questi graziosi ciuffetti perfetti per arricchire un buffet di compleanno, per accompagnare una tisana o il tè delle 5, oppure per merenda, insieme una bella cioccolata calda o una fresca bibita!