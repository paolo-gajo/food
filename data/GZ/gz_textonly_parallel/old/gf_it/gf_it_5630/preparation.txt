Per preparare le spianatine iniziate dalla citronette: spremete il limone e versatelo in un recipiente alto e stretto, unite l’olio , il sale e pepe e con l’aiuto di un frullatore ad immersione centrifugate la salsa per ottenere la vostra citronette. Poi occupatevi del pesce: ponete su un tagliare le fette di pesce spada affumicato e tagliatelo al coltello per ottenere una tartare.
Tritate le foglie di menta e unitele al pesce spada. Irrorate con la citronette la tartare e mescolate bene. Ora potete comporre i vostri stuzzichini: prendete un piccolo coppa pasta o uno stampo rotondo per biscotti del diametro di circa 3 cm, ponetelo al centro della spianatina e versate la tartare premendo con un cucchiaio affinchè si compatti bene mantenendo la forma. Sfilate delicatamente lo stampo e otterrete le mini tartare. Guarnite con piccole foglie di menta e servite.