Esiste qualcosa di più buono del classico tiramisù? No, ma esistono tante varianti di questa bontà, come la più fresca versione del tiramisù alle fragole! Dimenticate per un momento l'energizzante bagna al caffè, la generosa spolverata di cacao amaro... e concentratevi sui savoiardi e la soffice crema al mascarpone che questa volta vengono accarezzati da una salsa di fragole. Una vera delizia al bicchiere, raffinata ed elegante come la versione ai frutti di bosco, da servire per un fine pasto goloso, che non lascia nulla al caso. Abbiamo pensato di realizzare questo dessert al cucchiaio con la pate à bombe, il metodo che permette di pastorizzare i tuorli e che sarà la base della vostra crema al mascarpone; ma se preferite potete realizzare anche la versione senza uova. Perfetto per concludere in bellezza i vostri pranzi primaverili o estivi e le prime cene all'aperto: lascerete dolcemente sorpresi i vostri ospiti!