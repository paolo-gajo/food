Per preparare i troccoli al pesto di fave, vi serviranno 150 g di fave sgranate, senza pellicina esterna [1]. Versatele all'interno del contenitore di un mixer [2], aggiungete del timo sfogliato [3], 
le foglie di basilico [4], il pecorino grattugiato [5], l'olio [6], il sale e il pepe. 
Aggiungete poca acqua per ottenere un pesto più fluido [7]. Frullate poi il tutto in modo da ottenere una crema [8] e se dovesse essere troppo denso aggiungete ancora un goccio d'acqua. A questo punto versate i pistacchi in una padella calda [9] 
e tostateli per circa 4 minuti [10]. Lasciate intiepidire, poi tritateli grossolanamente [11]. A questo punto cuocete i troccoli in abbondante acqua bollente salata a piacere [12]. 
Nel frattempo versate il pesto all'interno di un tegame [13], unite un mestolo d'acqua di cottura della pasta [14] e scaldate a fiamma bassa. Quando la pasta sarà al dente scolatela e trasferitela all'interno del tegame [15].
Saltatela per pochi istanti [16]. Impiattate i troccoli e guarnite ciascun piatto con dei ciuffetti di burrata [17], la granella di pistacchi [18], 
la scorza di limone [19] e un pizzico di pepe [20]. I troccoli sono ora pronti da servire [21]. 