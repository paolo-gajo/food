Per preparare i peperoni con la mollica lavate e asciugate bene i peperoni, divideteli a metà, privateli del picciolo e dei semi interni, quindi tagliateli in falde larghe 2-3 cm [1]. Fate cuocere i peperoni in pentola, con abbondante olio extravergine, per 15-20 minuti [2]. Nel frattempo preparate il condimento a base di mollica: con l’aiuto di un mixer tritate il pane raffermo [3],
quindi trasferitelo in una terrina e aggiungetevi il pecorino grattugiato [4], i capperi [5], uno spicchio di aglio tritato [6] e
l'origano [7]. Mescolate bene per amalgamare tutti gli ingredienti, quindi aggiungete il composto ai peperoni [8] e fate cuocere per 20 minuti a fuoco medio, coprendo con un coperchio. Quando i peperoni saranno quasi pronti togliete il coperchio e lasciate cuocere il tutto, alzando la fiamma per far abbrustolire il pane [9]. I peperoni con la mollica sono pronti: lasciateli intiepidire e serviteli come contorno, oppure come gustoso antipasto; sono ottimi anche consumati freddi.