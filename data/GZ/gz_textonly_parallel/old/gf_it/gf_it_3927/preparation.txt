Per preparare il riso alla cantonese, per prima cosa va sciacquato il riso sotto l’acqua fredda per almeno un paio di volte [1], l'acqua dovrà risultare trasparente. E' un passaggio fondamentale. Poi versate il riso lavato in una pentola [2] e ricopritelo con l’acqua, fino al giusto livello [3]. Dovrete appoggiare il palmo della mano nella pentola, l'acqua dovrà arrivare fino al livello delle nocche. La ricetta non lo prevede, ma se desiderate potete insaporire il riso con un pizzico di sale e un filo di olio in questa fase.
Coprite con coperchio [4] e portate sul fuoco a fiamma alta, aspettando che arrivi ad ebollizione. Dopo l'ebollizione fate cuocere ancora 2-3 minuti, se necessario abbassando leggermente la temperatura in questi minuti. Non dovrete aprire il coperchio in queste fasi, altrimenti farete fuoriuscire il vapore. Ora, abbassate la fiamma al minimo e cuocete ancora per circa 10 minuti. Dopo questi 10 minuti, potete verificare alzando poco il coperchio se l'acqua sia stata assorbita [5]. In questo caso potete procedere a fuoco alto per altri 2-3 minuti circa fino a quando l'acqua non sarà assorbita del tutto. Trascorso questo tempo, spegnete il fuoco e assicuratevi che l'acqua sia stata assorbita aprendo velocemente il coperchio, poi coprite nuovamente. Spegnete e lasciate riposare il riso nella pentola per 10 minuti. sempre coperto [6].
Nel frattempo preparate il resto degli ingredienti: tagliate il prosciutto cotto a cubetti [7], poi sbollentate i piselli per circa 3 minuti [8], scolateli e sciacquateli sotto l’acqua fredda per preservarne il colore e la consistenza [9].
Sbattete le uova in una ciotolina [10]. Mettete il wok sul fuoco: quando sarà ben caldo versate l’olio di semi e lasciate che si scaldi qualche istante, poi aggiungete le uova [11]. Cuocete a fiamma media per circa un minuto, mescolando per ottenere l'effetto strapazzato [12].
A questo punto unite il riso [13] e saltatelo insieme alle uova per un altro minuto [14], poi aggiungete i piselli [15].
Unite anche il prosciutto cotto [16], poi condite con un pizzico di sale [17] e con il vino di riso [18].
Fate saltare a fiamma media per 2-3 minuti per amalgamare tutti gli ingredienti [19]. Chi desidera può aggiungere anche della salsa di soia. Trasferite il riso nel piatto e guarnite con erba cipollina [20]. Il vostro riso alla cantonese è pronto per essere servito [21]!