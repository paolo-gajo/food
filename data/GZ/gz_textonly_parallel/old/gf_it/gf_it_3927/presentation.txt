Il riso alla cantonese è una delle pietanze che ordiniamo più spesso al ristorante cinese, ma spesso non viene considerato un vero piatto della tradizione. In realtà in Cina è molto diffuso e viene servito come accompagnamento alle portate principali, al pari del pane in Occidente. Chef Mulan ci ha svelato i trucchi che si nascondono dietro la sua preparazione: dalla varietà del riso al metodo di cottura, dalla scelta degli ingredienti a quella dei condimenti… tutti dettagli che vi permetteranno di portare in tavola un piatto autentico che rispecchia tutti i canoni della cucina cinese, ovvero colorato, saporito e profumato! Siete armati di wok e bacchette? Con il riso alla cantonese, il pollo alle mandorle, gli spaghetti di soia, i ravioli al vapore e gli involtini primavera vi trasporteremo in un delizioso viaggio tra i sapori e i profumi dell’Estremo Oriente.