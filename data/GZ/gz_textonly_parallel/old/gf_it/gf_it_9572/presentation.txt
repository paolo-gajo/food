La crostatine alla marmellata sono uno dei dolci più golosi che fanno letteralmente impazzire sia i grandi che i piccini. Nella nostra ricetta vi proponiamo delle sfiziose crostatine con confettura di ciliegie e un morbido cuore di crema frangipane, una crema ricca e profumata che viene utilizzata principalmente per la preparazione di torte, crostate e dolcetti ripieni. Questa gustosa farcitura viene avvolta da una buona pasta frolla fatta in casa, con la quale abbiamo realizzato anche i classici motivi a losanghe che decorano e rendono ancora più belli questi dessert monoporzione. Ideali per una merenda o per un dolce risveglio, le crostatine sapranno conquistarvi grazie alla loro irresistibile bontà!