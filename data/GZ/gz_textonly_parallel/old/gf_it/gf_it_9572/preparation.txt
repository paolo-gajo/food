Per realizzare le crostatine con crema frangipane e confettura di ciliegie incominciate con la preparazione della pasta frolla: in un mixer ponete la farina setacciata, un pizzico di sale ed il burro freddo da frigorifero a cubetti [1]. Frullate il tutto fino ad ottenere un composto dall'aspetto sabbioso e farinoso [2]; versate la sabbiatura ottenuta su un piano di lavoro (oppure in una ciotola), create la forma a fontana e al centro aggiungete lo zucchero a velo setacciato [3].
Versate i tuorli, quindi iniziate ad amalgamare il tutto con la forchetta [4]. Quando le uova avranno assorbito la farina potete proseguire a mano: impastate brevemente, giusto il tempo di compattare l'impasto [5] perché la frolla non si scaldi troppo con il calore delle mani e rimanga friabile. Formate un panetto, appiattitelo così si raffredderà più facilmente, e avvolgetelo nella pellicola trasparente [6], riponendolo in frigorifero almeno 30 minuti.
Nel frattempo potete preparare la crema frangipane: in una ciotola versate il burro a temperatura ambiente tagliato a tocchetti e lo zucchero [7]. Lavorate con uno sbattitore elettrico dotato di fruste [8] e, quando il composto sarà ben montato, aggiungete un uovo alla volta [9], aspettando che il precedente si sia incorporato e continuando con le fruste.
Raccogliete il composto dai lati con una spatola e in ultimo aggiungete la farina di mandorle [10], dunque mettete la crema in una sac-à-poche senza bocchetta, riponendola in frigorifero [11]. Passato il tempo necessario, con il mattarello stendete la pasta frolla ad uno spessore di circa 1 cm [12].
Con un coppapasta del diametro di 14 cm ricavate 4 dischi [12] e con questi foderate 4 stampini tondi antiaderenti, precedentemente imburrati e infarinati, della misura di 10 cm di diametro e con il bordo alto 3 cm [14]; premete leggermente con le dita il fondo e i bordi per far aderire bene la pasta e poi con un coltellino eliminate la pasta in eccesso, conservando la pasta che è avanzata [15].Se volete realizzare un'unica crostata potete usare uno stampo del diametro di 28 cm con un bordo alto 4 cm.
Passate quindi alla farcitura: con l'aiuto della sac-à-poche riempite circa 1 cm del fondo delle crostatine con la crema frangipane [16] e poi terminate con la confettura di ciliegie, riempiendo lo stampino fino al bordo [17]. Passate quindi alla decorazione: stendete la pasta frolla che avete tenuto da parte ad uno spessore di 4 mm e poi con una rotella taglia pasta dentellata ricavate delle striscioline di 1 cm di spessore [18].
Applicate le striscioline di pasta frolla sulle crostatine per creare un motivo decorativo a losanghe [19]. Una volta terminato [20], fate cuocere in forno statico preriscaldato a 170° per 40 minuti (se in forno ventilato a 150° per 30 minuti). Quando saranno pronte, sfornatele [21], fatele raffreddare completamente su una gratella e poi sformate. Infine servite e gustate le vostre crostatine con crema frangipane e confettura di ciliegie.