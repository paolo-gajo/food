Per realizzare lo spezzatino di pollo allo yogurt iniziate a tagliare il petto di pollo a bocconcini di circa 2 cm di spessore [1]. Poi occupatevi della marinatura: tagliate a striscioline il peperoncino ed eliminate i semi [2], affettate finemente la cipolla [3]
poi in una pirofila ponete 1 spicchio di aglio, metà della cipolla rossa tritata, il peperoncino e lo yogurt greco [4]. Mescolate con una forchetta per amalgamare bene gli aromi [5]. Versate i bocconcini di pollo nella salsa [6], salate,
pepate [7] e coprite la terrina con la pellicola trasparente [8]. Lasciate riposare la carne in frigorifero per almeno un paio di ore. Trascorso il tempo di riposo del pollo, in una capiente padella, fate soffriggere con l'olio mezza cipolla tritata insieme alle erbe aromatiche (rosmarino, salvia) anch’esse tritate [9];
aggiungete il pollo insieme alla sua salsa di marinatura (10-11), fate rosolare per 10 minuti quindi profumate la preparazione con la noce moscata grattugiata [12], condite con pepe e sale a piacere,
coprite il pollo con il brodo [13] e lasciate cuocere a fuoco dolce per 1 ora coprendo il tegame con un coperchio. Preparate intanto le patate al prezzemolo che serviranno come contorno: pelate e lavate le patate, tagliatele a bocconcini [14], fatele sbollentare in acqua bollente salata per 5 minuti. Scolatele [15]
e saltatele in padella [16] per altri 5 minuti fino a farle diventare croccanti e dorate [17]. Preparate ora la salsa al prezzemolo che servirà per insaporire le patate: In un piccolo mixer ponete il prezzemolo con l'olio [18]
Azionate il mixer per qualche istante [19], il tempo necessario per emulsionare il composto, aggiustate la salsa di sale e pepe. Se non disponete del mixer potete tritare al coltello il prezzemolo e poi emulsionare con l'olio aiutandovi con una frusta. Nel frattempo lo spezzatino di pollo allo yogurt sarà pronto [20] servitelo ben caldo con le patate condite con la salsa al prezzemolo [21].