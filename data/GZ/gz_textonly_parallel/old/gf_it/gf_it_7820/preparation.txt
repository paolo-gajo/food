Per realizzare il pane ripieno iniziate arrostendo al forno il peperone giallo, quando sarà cotto spellatelo e tagliatelo a striscioline [1] (in alternativa potete utilizzare peperoni già arrostiti). Tagliate la fontina a fettine sottili [2] e il prosciutto cotto di Praga a striscioline [3].
Con un coltello seghettato tagliate la pagnotta a fette larghe 3,5 cm circa senza però toccare la base del pane, procedete tagliando le fette anche perpendicolarmente (sempre senza toccare il fondo), otterrete così una superficie a scacchiera [4]. Iniziate a farcire il pane: inserite all’interno dei tagli effettuati la fontina [5], il prosciutto di Praga [6],
i filetti di peperoni [7] e i pomodori secchi tagliati a pezzetti, facendo attenzione a spingerli bene fino al fondo della pagnotta. Concludete cospargendo il pane con dell’erba cipollina tritata [8]. Sciogliete il burro e spennellate bene tutta la superficie del pane [9]. Avvolgete quindi la pagnotta in un foglio di alluminio e ponetelo in forno a 180°C per circa 15 minuti, poi estraetelo dal cartoccio e rimettetelo in forno per altri 10 minuti. Portate in tavola il vostro pane ripieno e lasciate che i vostri commensali si servano da soli!