Ci sono alcuni piatti che sin dal primo sguardo fanno pensare subito al Natale in particolare i dolci della tradizione. Immancabile in un cesto regalo che si rispetti, insieme a panettone e liquori fatti in casa, il panforte è una tipica ricetta senese molto antica, basti pensare che le prime testimonianze risalgono all'anno Mille. In origine era più una sorta di focaccia a base di miele e prendeva il nome di pan mielato. Solo successivamente venne aggiunta la frutta che a causa del caldo fermentava; per questo motivo il dolce assumeva un gusto più acidulo e il nome si trasformò in panforte. Per evitare la fermentazione della frutta fresca con il passare del tempo gli ingredienti cambiarono e si iniziò a prepararlo solo nei giorni più freddi, così divenne tipico di questo periodo. Ad oggi sono presenti tantissime varianti di questo dolce toscano, ma le più famose sono quella bianca, che vi proponiamo oggi, e il panforte nero chiamato anche pan pepato. Ciò che hanno in comune entrambe le ricette sono mandorle, canditi e spezie, ma nella seconda versione è obbligatorio aggiungere pepe dolce e melone candito, il famoso "popone" in toscano. Certo è che ogni famiglia ha la sua ricetta ed anche noi di Giallozafferano abbiamo scelto di proporvi la nostra per un dolce Natale ricco di profumi! 