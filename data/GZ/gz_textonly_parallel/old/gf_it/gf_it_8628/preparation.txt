Per preparare la torta banane e yogurt, per prima cosa sbucciate le banane e tagliatele a rondelle [1], schiacciatele con una forchetta [2]: dovrete ottenere circa 100 g di polpa. Aggiungete la scorza grattugiata del limone [3], mescolate e tenete da parte.
Mettete le uova e lo zucchero in una ciotola [4] e lavorate con le fruste elettriche [5]. Quando l’impasto diventerà chiaro e spumoso, versate l’olio a filo [6].
Unite anche lo yogurt [7] e continuate a lavorare con le fruste per amalgamare il tutto. In una ciotola a parte setacciate la farina con il lievito e il sale [8], aggiungete la farina di riso [9] e mescolate.
Versate le polveri nel composto poco per volta, mentre continuate a lavorare con le fruste [10]. Quando le polveri saranno ben incorporate, aggiungete le banane schiacciate [11] e amalgamate per ottenere un impasto omogeneo [12].
Versate l’impasto in una tortiera del diametro di 22 cm che avrete precedentemente imburrato [13]. Cuocete in forno statico preriscaldato a 180° per circa 40 minuti. Dopo aver verificato la cottura con uno stecchino, sfornate la torta e lasciatela raffreddare completamente su una gratella [14], poi spolverizzate a piacere con zucchero a velo. La vostra torta banane e yogurt è pronta per essere gustata [15]!