Inconfondibili grazie al loro colore rosso vinaccia e al profumo che sprigionano, anche se non sempre apprezzato da tutti, le cipolle di Tropea sono uno dei tesori più preziosi della Calabria. Dopo la raccolta occorre lasciar asciugare al sole le cipolle, infatti solo quando saranno ben asciutte si potranno intrecciare insieme alle altre, in base alla loro grandezza, così da poterle conservare a lungo. Certamente la cipolla di Tropea è una verdura perfetta da gustare cruda ad esempio in un'insalata di tonno e fagioli, ma grazie alla loro versatilità si possono preparare in mille modi anche fritte! Oggi vi proponiamo un contorno ricco e gustoso, adatto ad accompagnare con moltissimi secondi piatti di carne o di pesce! Preparate anche voi le cipolle di Tropea al forno e lasciatevi conquistare dalla loro dolcezza.