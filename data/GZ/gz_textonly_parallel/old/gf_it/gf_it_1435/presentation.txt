Quando si parla di cheesecake ce l'avete chiesto tantissime volte come sostituire il mascarpone? Così alla fine ci siamo messi all'opera per presentarvi la nostra cheesecake alla ricotta! Eh sì, noi di GialloZafferano abbiamo cura delle vostre opinioni e delle vostre richieste e così abbiamo sperimentato questa golosa torta fredda, che non ha nulla a che vedere con la NY Cheesecake che invece è cotta in forno. In questa variante cruda, più o meno come abbiamo fatto per la cheesecake al limone, la torta risulterà delicata nel sapore e nella vellutata consistenza: si scioglierà letteralmente in bocca! Un fine pasto a cui sicuramente i vostri ospiti non potranno rinunciare... potrebbero addirittura azzardare a fare il bis, sapete? Provatela in alternativa alle altre due cheesecake di cui siete innamoratissimi, l'elegante versione mini e quella golosissima alla Nutella... non vi resta che imbastire il podio e farci sapere qual è per voi la vincitrice!