Per preparare il ceviche di ricciola con passatine di pomodorini, dovrete utilizzare pesce abbattuto. Prendete i filetti di ricciola [1], eliminate la pelle facendo passare la lama del coltello tra la polpa e la pelle stessa. Poi togliete la parte centrale, quella del sangue più scura [2]. Questa infatti non è ideale per una preparazione a crudo (potete impiegarla per una preparazione cotta). In questo modo eliminerete anche la parte con le lische e non dovrete deliscare il filetto. Quindi rifilate le parti di filetto che andrete a utilizzare in modo da avere una preparazione pulita e precisa anche a livello estetico. Ora tagliate il pesce a cubetti di 2x2 cm [3]. 
Versate all'interno di una ciotola del ghiaccio, dell'acqua [4] e due pizzichi di sale fino [5]. Aggiungete all'interno i cubetti di ricciola [6] e smuovete la ciotola per un paio di minuti. In questo modo il pesce assorbirà bene il sale e raffreddandosi la carne si indurirà leggeremente, risultando più croccante. 
A questo punto il pesce risulterà più bianco, quindi prelevate i cubetti con una pinza, trasferiteli su un vassoio foderato con carta da cucina e asciugateli delicatamente [7]. Passate alla marinatura: in una ciotolina condite i cubetti di ricciola con il succo del lime spremuto a mano [8], poi aggiungete del sale fino [9].
Mescolate [10] e lasciate marinare per 5-6 minuti, il tempo di dedicarvi alle passatine di pomodorini. Frullate i pomodorini gialli con un frullatore o un mixer ad immersione [11] per ridurli in purea [12].
Setacciate la purea ottenuta all'interno di un'altra ciotola [13]; condite con un pizzico di sale [14] e mescolate [15]. 
Ripetete lo stesso procedimento anche per i pomodorini verdi e quelli rossi, ponendo le passatine in 3 ciotole diverse [16]. Ora potete occuparvi degli ingredienti per il condimento: prendete il peperone rosso, eliminate il filamento bianco interno e tagliatelo a dadini piccolissimi [17]; fate la stessa cosa per il rocoto [18] 
e la cipolla di Tropea [19]. Trasferite la cipolla in una ciotola [20] insieme ai cubetti di peperone e di rocoto [21].
Grattugiate la scorza di lime [22], poi pelatelo a vivo [23] e separate gli spicchi [24].
Tritate gli spicchi di lime [25] e aggiungeteli al condimento [26]. Unite la menta tritata e la scorza di lime grattugiata [27].
Salate e condite con abbondante olio tutti gli ingredienti tritati [28]. Prelevate i cubetti di ricciola dalla marinata e trasferiteli in un'altra ciotola, poi conditeli con dell'olio [29]. Ora è tutto pronto, non vi resta che impiattare. In un piatto fondo ponete le passatine di pomodoro affiancate [30], battete leggermente con il palmo della mano la base del piatto in modo che si distribuiscano in maniera omogena su tutto il fondo.
Adagiate 4 cubetti di pesce per ciascuna porzione [31] e guarniteli con un cucchiaio del trito precedentemente preparato [32]. Recuperate anche un po' dell'olio del condimento e posizionatelo su ogni bocconcino. Aromatizzate con foglioline di menta e il vostro ceviche di ricciola con passatine di pomodorini è pronto per essere servito [33].