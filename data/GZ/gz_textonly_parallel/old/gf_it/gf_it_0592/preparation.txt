Per preparare la torta di zucchine e i suoi fiori iniziate prendendo i fiori di zucca: eliminate il gambo [1], il pistillo centrale [2] e tagliate la parte finale del fiore [3].
Tagliate ora le zucchine a rondelle [4]. Mettete in una padella abbastanza capiente l'olio extravergine d'oliva, fatelo scaldare un minuto quindi aggiungete l'aglio schiacciato e lasciate soffriggere un paio di minuti [5]. Aggiungete ora le zucchine e lasciate cuocere per 10 minuti a fuoco dolce, mescolando di tanto in tanto. Non appena le zucchine saranno tenere, spolverizzatele con il prezzemolo tagliato finemente a coltello e aggiustate di sale e pepe [6].
Aggiungete ora i fiori di zucca [7], amalgamate per qualche secondo e spegnete il fuoco. Prendete la pasta sfoglia e stendetela leggermente con un mattarello [8]. Disponete la pasta in uno stampo precedentemente imburrato e bucherellatela con i rebbi di una forchetta [9].
Spolverizzate la sfoglia nello stampo con 50 g di Grana Padano [10]. Quindi versate le zucchine [11] e i fiori (che potete disporre a raggiera) [12].
Tagliate ora la mozzarella in pezzi non troppo piccoli [13] e spargete con cura la mozzarella sulla superficie della torta [14]. Spolverizzate con il Grana Padano [15],
il pangrattato [16] e terminate irrorando con un filo di olio extravergine d'oliva [17]. Infornate in forno già caldo a 180° per circa 15-20 minuti (se ventilato 160° per 10-15 minuti), fino a che vedrete la superficie della torta salata ben dorata. La vostra torta salata ripiena di zucchine e i suoi fiori è pronta, lasciatela intiepidire e servitela [18].