Avete presente i piatti di tenera selvaggina cucinati dalle nonne e dalle zie, cotti lentamente e profumati con tante deliziose erbe aromatiche? Con le lasagne al ragù di coniglio e funghi potrete riscoprire tutto il gusto delle preparazioni di una volta, rustiche e ricche di sapori genuini. Questo primo piatto corposo infatti vede il ragù di coniglio protagonista, con l'aggiunta di olive taggiasche, pomodorini e funghi chiodini. Tra uno strato e l'altro di pasta all'uovo dalla sfoglia porosa, una besciamella cremosa avvolge tutti gli ingredienti, per una piacevole scoperta ad ogni forchettata!