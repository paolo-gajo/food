Per preparare le pettole, setacciate la farina in una ciotola [1], fate al centro una fontana e scioglieteci il lievito di birra con poca acqua tiepida [2]. Sciogliete nell’acqua rimanente il sale grosso [3] e
versatela a filo poco alla volta sulla farina [4]. Impastate con le mani per ottenere un impasto molto morbido e colloso [5], se necessario aggiungete altra acqua. Dividetelo in due parti quindi mettete subito una di esse in una ciotola, coperta da un foglio di pellicola, a lievitare in forno spento con la luce accesa per circa 2 ore [6].
Tagliate le olive verdi e nere a rondelle [7] e aggiungetele all’impasto rimasto [8]. Amalgamate bene gli ingredienti quindi mette anche questo a lievitare in forno spento coperto da pellicola [9]. Quando i due impasti avranno raddoppiato di volume, predisponete sul fuoco una pentola capiente con abbondante olio di semi per friggere le pettole.
Appena l'olio avrà raggiunto i 180° (potete utilizzare un termometro per misurare la giusta temperatura), con un cucchiaio prelevate poco impasto alla volta [10], bagnate un dito in poca acqua [11] e fate scivolare con esso dal cucchiaio la pallina di impasto direttamente nell’olio, in modo da creare i caratteristici gambi [12].
Continuate così fino a che non avrete terminato prima l’impasto con le olive e poi quello semplice (o il contrario): le pettole devono essere belle dorate da entrambi i lati, quindi in cottura giratele con una pinza. Toglietele dall’olio e fatele scolare su carta assorbente [13]: quelle alle olive saranno già pronte per essere mangiate così come quelle semplici. Per la versione dolce le pettole semplici andranno rotolate nello zucchero semolato [14] oppure cosparse di miele [15], non appena tolte dall'olio bollente! Buone pettole a tutti!