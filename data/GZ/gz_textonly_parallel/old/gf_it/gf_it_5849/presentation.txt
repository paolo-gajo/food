Sulla tavola imbandita a festa c’è sempre qualche avanzo che strizza l’occhio alla fantasia. Nessuno spreco, piuttosto spunti stuzzicanti che aguzzano l’ingegno culinario. Qui vogliamo proporvi proprio una ricetta di recupero sfiziosa e saporita realizzata con degli squisiti finocchi gratinati che magari vi sono avanzati dal pranzo di Natale: torta salata di finocchi. Un impasto soffice che racchiude tutti il sapore delle verdure al gratin insaporite con besciamella e scamorza filante. Questa delizia è perfetta da gustare come salvacena, alla maniera della quiche svuotafrigo, ma può diventare anche un’idea gustosa per arricchire un buffet con gli amici in alternativa alla classica torta salata. In alternativa ai finocchi potete utilizzare come farcitura anche broccoli, zucca e radicchio, o meglio ancora un mix di tutti gli ortaggi che renderà ancora più ghiotto e colorato questo piatto!