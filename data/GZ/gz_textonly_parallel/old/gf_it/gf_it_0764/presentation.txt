Alla parola "spezzatino" il pensiero va subito a quei bocconcini di carne sugosi e teneri dal gusto irresistibile. Non vi deluderemo neanche con la nostra versione di spezzatino di maiale, una ricetta della tradizione casalinga che si tramanda da generazioni, sempre con qualche variante sfiziosa custodita nei ricettari di famiglia. L'immancabile cremina che avvolge i piccoli cubotti di carne ripaga della lunga cottura necessaria per questo risultato così prelibato. Dopo un primo piatto invernale e gustoso, come ad esempio delle saporite lasagne con la zucca, lo spezzatino di maiale sarà la perfetta conclusione: non dimenticate di servirlo con fette di pane casareccio dalla crosta croccante e la scarpetta sarà assicurata! Provatelo anche con le lenticchie speziate, per un originale menù etnico.