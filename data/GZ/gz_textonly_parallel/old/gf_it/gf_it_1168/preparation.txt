Per preparare il baccalà alla vicentina, lo stoccafisso che utilizzerete dovrà essere già ammollato da circa 3 giorni e asciugato per una notte. Poi come prima cosa tritate la cipolla [1] e dissalate le sarde, sciacquandole accuratamente sotto l'acqua [2]. Poi versatele in una padella insieme alla cipolla tritata [3]
aggiungete un filo d'olio generoso [4], mescolate il tutto [5] e cuocete per circa 50-60 minuti a fuoco basso fino a che le sarde non si saranno sciolte e le cipolle ben appassite e avrete ottenuto una sorta di crema dal colore ambrato [6].
Passate ora al baccalà, varietà ragno. Prendete il filetto ammollato, deliscato e aperto con la pelle intatta. Farcite quindi con una parte del composto di cipolla, spargendola solo su una metà [7], condite con il sale grosso [8] e un pizzico di pepe macinato al momento [9]. 
In ultimo spolverizzate con la farina, ne servirà giusto un velo [10]. Richiudete il baccalà come se fosse un sandwich [11] e tagliate in pezzi larghi circa 6 cm [12]. 
Munitevi di un tegame (sceglietene uno di una misura che vi permetta di avere i pezzi di baccalà tutti vicini) e spargete circa metà del composto rimasto di cipolle sul fondo [13]. Disponete i pezzi di stoccafisso in modo verticale all'interno del tegame [14]. I pezzi dovranno essere disposti uno accanto all'altro [15]. 
Ricoprite con la restante cipolla [16], spolverizzate ancora con un po' di farina [17], unite un pizzico di sale grosso [18], 
il pepe [19], il Grana Padano [20] e versate sopra tutto il latte [21]. 
Aggiungete poi anche l'olio a filo fino a coprire interamente il baccalà [22]. A questo punto lasciate cuocere il tutto per circa 4-5 ore a fuoco lento (in gergo dovrà "pipare"), cercando di toccarlo il meno possibile durante la cottura [23]. Se preferite potete coprire con un coperchio, lasciando però una parte scoperta per far fuoriuscire il vapore. Dopo 5 ore il baccalà di presenterà morbido, bianco e non troppo sfaldato (a pezzettoni), il profumo sarà intenso [24].
Unite infine il prezzemolo tritato [25], mescolate il tutto [26] e servite insieme a delle fette di polenta, come vuole la tradizione [27]. 