Per preparare un tagliere misto di fave, pecorino e pancetta iniziate la preparazione dalla pulizia della pancetta. Prendete il pezzo intero di pancetta, eliminate la cotenna sottostante [1], le eventuali parti ingiallite laterali e la parte scura superiore. Quindi tagliatele a fette spesse di 2-3 mm [2]. Eliminate la crosta del pecorino e tagliate anch’esso a fette dello spessore desiderato [3], oppure, se molto stagionato, dividetelo in pezzi individuali o piccole scaglie.
Per sgranare le fave, staccate una delle due estremità del baccello [4].Dividete a metà il baccello, divaricando le due estremità ed aprendolo completamente [5], estraete i semi facendo scorrere il pollice lungo la parte interna del baccello e raccogliete i semi in una ciotola. Quindi eliminate l'escrescenza che ricopre il seme della fava staccandolo con le dita [6].
Sempre con le dita fate una leggera pressione sulla buccia oppure praticate un taglietto con un coltellino e staccate la pellicola esterna della fava [7]. Affettate la pagnotta casereccia [8] e servite il tutto secondo il vostro gusto. Potreste scegliere di posizionare tutti gli ingredienti su un unico tagliere [9], oppure di suddividere il tutto in 4 piatti da portata. L’importante è accompagnare le fave, pecorino e pancetta con un buon bicchiere di vino rosso.