Fave e pecorino per i romani è l’irrinunciabile appuntamento del primo maggio, più che una ricetta infatti questa è una tradizione che si tramanda proprio in questo giorno durante le scampagnate. Molto noto è il “maggetto” romano , gita fuori porta del 1 maggio dove le fave e il pecorino romano, sono diventate un rito irrinunciabile. L’ulteriore accostamento della pancetta dolce è un tocco in più che arricchisce questo saporito piatto, da accompagnare senz’altro con pane casereccio e del buon vino rosso, rigorosamente dei castelli! Tre sapori completamente diversi, che si sposano alla perfezione: la delicatezza delle fave rende più dolce il sapore forte del pecorino, il tutto completato dalla sapidità della pancetta!