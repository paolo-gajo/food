Per preparare la chiffon cake, iniziate a setacciare la farina in una ciotola insieme al lievito per dolci. Poi aggiungete lo zucchero extrafine [1] e il sale [2]. In un’altra ciotola, versate i tuorli e tenete da parte gli albumi. Aggiungete l’olio di semi [3],
poi versate anche l’acqua a temperatura ambiente [4] e mescolate con una frusta. Quindi incidete una bacca di vaniglia per estrarre i semi con la punta di un coltellino, per aggiungerli all’impasto di tuorli [5]. Grattugiate la scorza di due arance [6].
Sbattete il composto con le fruste fino ad ottenere una crema omogenea [8]. Quindi incorporatela agli ingredienti secchi (farina, zucchero e lievito) [8]. Mescolate accuratamente con una frusta fino ad ottenere un composto omogeneo e cremoso. Lasciate per un momento da parte questo impasto e dedicatevi a montare gli albumi. Versateli nella ciotola di una planetaria [9] (se non avete una planetaria potete utilizzare uno sbattitore elettrico).
Quindi azionate la frusta e iniziate a montare gli albumi. Quando saranno diventati bianchi e morbidi, versate il cremore di tartaro [10] e continuate a far andare le fruste per qualche minuto. Quando gli albumi saranno ben sodi [11], trasferiteli delicatamente nel composto con le uova [12].
Mescolate con una spatola dall’alto verso il basso per non smontare gli albumi [13]. Quindi infarinate le gocce di cioccolato e setacciate la farina in eccesso, poi unitele al composto [14]. Mescolate e a questo punto versate l'impasto in uno stampo per chiffon cake [15] (non è necessario né imburrare né infarinare lo stampo). Noi abbiamo utilizzato uno stampo da 22 cm di diametro del fondo, 26 cm di diametro in superficie e 10 cm di altezza. Poi infornate la chiffon cake in forno statico preriscaldato a 160° per 50 minuti (per forno ventilato a 150° per 40-45 minuti), posizionando il dolce nella parte bassa del forno.
Una volta sfornato [16], capovolgete lo stampo e poggiatelo sugli appositi piedini [17] in modo che il dolce prenda aria, si raffreddi e si stacchi dai bordi da solo. Quando la chiffon cake sarà completamente raffreddata, dovrete staccare la parte superiore dello stampo: potete aiutarvi con un coltellino sottile e affilato. La vostra chiffon cake è pronta per essere decorata [18].
Dedicatevi quindi a preparare la glassa all'arancia: spremete il succo di un'arancia [19] e filtratelo. In una ciotolina versate lo zucchero a velo e unite il succo dell'arancia [20], quindi mescolate con la frusta per creare un composto omogeneo, piuttosto fluido e senza grumi [21].
Potete versare a mano a mano con un cucchiaino la glassa all'arancia sulla ciambella (22-23) e poi decorare a piacere con della scorza di arancia candita [24]: la vostra chiffon cake all'arancia e cioccolato è pronta per essere servita!