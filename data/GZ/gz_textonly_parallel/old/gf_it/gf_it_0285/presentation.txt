I sapori della Calabria sono tanti... cedro, liquirizia e cipolle sono solo alcuni esempi, ma tutti catturano le nostre papille gustative! Oggi vi portiamo nella provincia di Vibo Valentia, dove esiste una varietà di cipolle che è molto più particolare delle altre. Ha una forma leggermente arrotondata che si allunga verso la fine e nasconde delle deliziose e dolci membrane che alternano i colori passando dal tipico rosso rubino fino ad un bianco acceso. Ovviamente stiamo parlando delle cipolle di Tropea che probabilmente conoscerete per la tipica marmellata, ma noi ve le proponiamo in una nuova versione! Le cipolle rosse di Tropea caramellate sono una scelta originale per accompagnare carni o formaggi, e sapranno trasformare delle semplici fettine di pane tostato in specialissimi crostini. Passeggiando per i vicoli di Tropea potreste imbattervi nei negozietti che hanno la buona usanza di offrirvi dei piccoli assaggi, però nel frattempo, grazie alla ricetta delle cipolle di Tropea caramellate, potrete farvi un’idea sulla loro bontà! E per arricchire il vostro aperitivo, preparate anche deliziose frittelle di cipolle di Tropea!