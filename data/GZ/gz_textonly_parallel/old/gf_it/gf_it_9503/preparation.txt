Per realizzare i muffin agli asparagi per prima cosa eliminate la parte bianca più coriacea degli asparagi [1]: otterrete cosi circa 250 g di asparagi. Tagliate via le punte e riducete a rondelle la parte restante dei gambi [2]. Dividete le punte a metà nel senso della lunghezza e tenetele da parte [3].
Scaldate un filo di olio in padella, aggiungete gli asparagi a rondelle [4] e cuocete per 5 minuti a fuoco medio [5]. Terminata la cottura, trasferite le rondelle in un bicchiere alto e frullate con il mixer a immersione per ottenere una purea omogenea [6].
Ora ponete anche le punte nella padella dove avete cotto le rondelle [7] e saltatele per qualche minuto, ma non dovranno sfaldarsi [8]. Trasferite le punte in una ciotolina [9].
Occupatevi dell’impasto: in una ciotola versate le uova [10], l’olio di oliva [11] e il latte [12], infine salate.
Mescolate con una frusta a mano per amalgamare [13], quindi aggiungete anche lo yogurt [14] e il lievito setacciato attraverso un colino [15].
Incorporate anche la farina setacciata [16] e mescolate ancora con la frusta [17]. Insaporite l’impasto ottenuto con il formaggio grattugiato [18].
Terminate con la purea di asparagi [19] e con qualche fogliolina di basilico spezzettata [20]. Pepate e mescolate un’ultima volta [21].
Trasferite l’impasto in un sac-à-poche usa e getta [22], posizionate dei pirottini in uno stampo da 12 muffin e spremete l’impasto [23]: non riempite i pirottini fino al bordo ma lasciate un po’ di margine [24] poiché cresceranno in cottura.
Adagiate in superficie le punte degli asparagi [25] e cuocete in forno statico preriscaldato a 200° per 20 minuti o fino a quando non risulteranno dorati in superficie. A cottura ultimata sfornate i muffin agli asparagi [26] e lasciateli intiepidire prima di sformarli e servirli [27]!