Chi non ricorda quando andava al ristorante con i genitori fra la metà degli anni Ottanta e i primi anni Novanta? Il momento più atteso: il carrello dei dolci! E tra altissime montagne di profiteroles, tentati dalla teglia del tiramisù o ingolositi dalla panna cotta... alla fine spesso la meglio l'aveva lei: la torta della nonna. Sarà per il suo nome rassicurante, che sa di buono e genuino, la torta della nonna è ancora oggi un must! Un classico intramontabile, una torta perfetta per il pranzo della domenica che noi vogliamo farvi assaporare al meglio, preparando una deliziosa frolla fragrante e una divina crema pasticcera. Esistono almeno due versioni della torta della nonna: una aperta, che prevede la base e la crema direttamente guarnita con pinoli e zucchero a velo e quella chiusa, con doppio strato di frolla e al centro la crema pasticcera. Noi abbiamo optato per quest'ultima e... ci auguriamo che anche la vostra scelta sulla carrellata di dolci di Giallozafferano, almeno ogni tanto, cada su questa bontà!Vi consigliamo di provare anche la nostra torta della nonna al pistacchio! 