Per preparare la torta della nonna, iniziate dalla frolla: in un mixer ponete la farina e il burro freddo di frigo tagliato a piccoli pezzi [1], quindi azionate le lame per ottenere una sabbiatura: ci vorranno pochi istanti. Trasferite il composto sabbioso su una spianatoia, create una conca al centro e versate lo zucchero [2], poi unite le uova sempre al centro [3]
grattate anche la scorza di 1 limone (possibilmente non trattato) [4] e maneggiate brevemente gli ingredienti [5] giusto il tempo di compattare la frolla e non formare la maglia glutinica, quindi datele la forma di un panetto, appiattite leggermente e coprite con pellicola trasparente [6]; riponete la frolla in frigo a rassodare per circa 30 minuti.
Nel frattempo realizzate la crema pasticcera: in un pentolino ponete il latte [7], poi ricavate la scorza di 1 limone con un pelaverdure, facendo attenzione a non prelevare anche la parte bianca amarognola [8]; unite la scorza al latte e fatelo scaldare a fuoco basso (dovrà sfiorare il bollore) [9].
In una ciotolina rompete le 3 uova intere e il tuorlo e versate lo zucchero [10], quindi miscelate gli ingredienti e quando lo zucchero sarà assorbito aggiungete anche la farina e l'amido di mais setacciati in un colino [12]; mescolate bene le polveri.
Intanto togliete la scorza di limone dal latte [13] e togliete il pentolino dal fuoco per stemperare leggermente con poco latte caldo le uova sbatutte con zucchero e le polveri [14]. Mescolate bene, poi rimettete il pentolino del latte sul fuoco e versate all'interno il composto con le uova [15].
Continuate a cuocere lentamente e mescolare sempre con una frusta la crema, perchè si addensi (16-17), ci vorranno circa 10-15 minuti. Una volta pronta, trasferitela in una pirofila bassa e ampia [18]
e coprite subito con pellicola trasparente a contatto [19]. Lasciate intiepidire a temperatura ambiente. Nel frattempo riprendete la frolla, infarinate leggermente il piano di lavoro e stendetela fino a formare un disco dello spessore di 2-3 millimetri [20] (potete stendere la frolla tra due fogli di carta da forno per stenderla più facilmente). Imburrate e infarinate uno stampo da crostata del diametro di 26 cm; arrotolate la frolla sul mattarello e srotolatela sullo stampo [21]
fate aderire bene il fondo e i bordi pressando con le dita [22] ed eliminate l'eccesso di pasta che userete per realizzare il guscio di copertura. Bucherellate il fondo con i rebbi di una forchetta e versate la crema pasticcera che si sarà raffreddata nel frattempo [23]. A questo punto stendete gli avanzi di pasta frolla e srotolate il disco ottenuto sulla teglia a coprire [24].
Passando con il mattarello sulla teglia eliminerete i bordi in eccesso (potete congelare la frolla che è avanzata e usarla in un'altra occasione!) [25]; bucherellate la superficie [26] poi distribuite i pinoli [27].
La torta della nonna è pronta per essere infornata [28]: cuocetela in forno statico preriscaldato a 160° per 50 minuti nel ripiano più basso; passato questo tempo potete spostarla nel ripiano di mezzo del forno e alzare la temperatura a 180°, cuocendo per altri 10 minuti. Durante la cottura se vi accorgete che si scurisce troppo la superficie, potete coprire con un foglio di carta alluminio. Sfornate la torta della nonna [29] e fate raffreddare completamente, prima di spolverizzarla con zucchero a velo e servirla per una golosissima merenda o come dessert di fine pranzo [30]!