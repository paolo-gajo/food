Per preparare il budino di panettone cominciate tagliando il panettone [1] ottenendo dei cubetti di circa un paio di centimetri [2], dopodiché cospargeteli con il rum bianco [3],
mescolate con un cucchiaio [4] e coprite con pellicola trasparente facendo riposare in questo modo per 15 minuti, i pezzetti si inzupperanno a sufficienza senza però seccarsi all’aria [5]. Nel frattempo passate alla preparazione della crema inglese: in un tegame versate il latte, accendete la fiamma a temperatura media e lasciate che sfiori il bollore, dopodiché spegnete facendo intiepidire per qualche minuto [6].
In un recipiente unite lo zucchero con i tuorli [7] e battete per qualche istante con una frusta fino ad ottenere un composto omogeneo [8], versate poi il latte ormai intiepidito per diluire (se preferite aiutatevi con un mestolo per non sporcare il piano d’appoggio) [9].
Stemperate con la frusta [10] e versate il composto diluito di nuovo nel tegame di cottura [11]. A questo punto dovrete fare attenzione alla cottura, quindi accendete il fornello a fiamma dolce e mescolate continuamente per 3-4 minuti al massimo [12].
Per essere effettivamente sicuri sulla cottura utilizzate un termometro da cucina, raggiunti gli 85° la crema è pronta, oltre quella temperatura si rischia che uova e latte si sleghino tra loro compromettendo così la riuscita [13]. Potete fare anche la prova cucchiaio: vale a dire assicurarsi che la crema veli il cucchiaio. Per farlo basterà far scorrere il dito sul dorso del cucchiaio [14], le parti dovranno restare separate, quindi quella superiore non colerà verso quella inferiore [15].
Dopo aver lasciato intiepidire per qualche minuto la crema inglese versatela sui cubetti di panettone [16] e mescolate con una spatola [17] così da ottenere un composto omogeneo [18].
Imburrate uno stampo da budino della capienza di 500 ml [19] e versate la crema con il panettone, se preferite aiutandovi con un mestolo [20]. Infine potete cuocere il vostro budino di panettone [21] in forno preriscaldato a 160° in modalità statica per 50 minuti.
Quando il dolce sarà pronto, sfornatelo e lasciatelo raffreddare completamente, a temperatura ambiente, prima di staccarlo dallo stampo [22] e sistemarlo sul piatto da portata [23]. A questo punto non vi resta che dedicarvi alla decorazione [24].
Quindi montate la panna aggiungendo lo zucchero a velo mentre sbattete con le fruste elettriche [25], quando sarà spumosa sistematela in un sac-à-poche e decorate cominciando dal centro per poi passare ai lati facendo dei ciuffetti intorno alla base [26]. Ottenete delle scagliette trascinando una lama liscia sulla barretta di cioccolato, inclinando leggermente il coltello in modo da grattare la superficie [27].
Versate le scagliette ottenute aiutandovi con un cucchiaio, evitando così che si sciolgano tra le mani [28] e cospargete tutti i ciuffi di panna. Infine sistemate un rametto di ribes per dare un tocco di colore [29] ed il vostro bellissimo budino di panettone è pronto per essere servito [30].