Vi abbiamo ingolosito con i conchiglioni ripieni ai funghi e prosciutto, con il loro irresistibile effetto filante... ora vi proponiamo un’altra versione succulenta e ricca: conchiglioni ripieni con sugo di pomodoro e una farcia cremosa che unisce il gusto delicato della ricotta al sapore più stuzzicante del ragù di carne. I conchiglioni sono un formato di pasta che accende la fantasia: si prestano infatti a essere farciti con gli ingredienti più appetitosi e poi conditi con un semplice sugo di pomodoro come in questa ricetta, oppure con un ragù di verdure o ancora in bianco con una cremosa besciamella. Riempiti pazientemente a uno a uno, questi conchiglioni saranno contesi fino all’ultimo e ogni sforzo sarà ripagato una volta che tutti gli ospiti saranno presi per la gola!