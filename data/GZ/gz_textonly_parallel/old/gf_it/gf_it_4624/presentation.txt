Il risotto con crema di asparagi bianchi, è un primo piatto delicatissimo e raffinato, una variante del classico risotto con asparagi, realizzato con asparagi bianchi tipici di Bassano del Grappa, dai turioni (fusti) particolarmente fragranti e delicati, e dall’equilibrato sapore dolce-amaro, dato dalla particolare composizione del terreno bassanese. Il colore bianco è dato dal tipo di coltivazione che prevede l'assenza di luce bloccando in questo modo la fotosintesi.Il risotto alla crema di asparagi è mantecato con del mascarpone misto ad asparagi e crema e spolverizzato di prezzemolo; servite il risotto guarnendo il piatto di portata con le punte degli asparagi e ciuffetti di prezzemolo. E se amate i risotti cremosi non perdetevi la ricetta del nostro risotto con asparagi e raspadura, una pietanza buona e semplice da realizzare!