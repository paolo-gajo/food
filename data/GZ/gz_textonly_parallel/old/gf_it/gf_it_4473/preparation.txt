Per realizzare il risotto alla curcuma, per prima cosa preparate il brodo vegetale seguendo la ricetta che trovate sul nostro sito; ve ne occorrerà circa un litro. Ora pelate e tritate finemente la cipolla [1], poi lavate e asciugate la curcuma fresca. Pelate la curcuma avendo cura di indossare dei guanti usa e getta per uso alimentare perchè la curcuma fresca tende a macchiare molto [2]. Tagliatela a cubetti di circa mezzo centimetro di spessore (o anche a pezzettini più piccoli se preferite) [3]: vi occorrono circa 62 g di curcuma pulita.
Sciogliete il burro in una casseruola, aggiungete la cipolla tritata [4] e la curcuma a cubetti [5] e lasciate stufare a fuoco medio-basso per circa 10 minuti, aiutandovi con un mestolo di brodo caldo per evitare che si asciughi troppo [6].
Quando la cipolla sarà appassita, unite il riso [7] e fatelo tostare per pochi minuti fino a che non sarà diventato trasparente. Sfumate con il vino bianco [8] e lasciatelo evaporare completamente, dopodiché continuate a cuocere il riso aggiungendo un mestolo di brodo caldo alla volta [9] e mescolando spesso.
Quando il riso sarà cotto, spegnete il fuoco e aggiungete il parmigiano grattugiato [10], il burro [11] e l’erba cipollina tritata [12],
mescolate bene per amalgamare il tutto [13] e, infine, pepate a piacere [14]: il vostro risotto alla curcuma è pronto per essere gustato [15]!