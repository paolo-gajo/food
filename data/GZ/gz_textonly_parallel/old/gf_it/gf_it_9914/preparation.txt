Per preparare la pasta al forno senza glutine cominciamo dalla besciamella senza glutine: in un pentolino mettete a scaldare il latte [1]. Nel frattempo, in un'altra pentola, sciogliete il burro. Non appena sarà sciolto spegnete il fuoco e versate l'amido di mais in un colpo [2]. Mescolate bene il tutto e poi riaccendete il fornello a fuoco dolce [3].
Versate un pochino di latte per stemperare, aiutandovi sempre con la frusta, dopodiché versatelo tutto e alzate la fiamma [4]. Continuate a cuocere, mescolando di continuo, per 4-5 minuti o finché la salsa non sarà diventata cremosa a sufficienza [5]. Ponete la crema in una ciotola e tenete da parte [6].
Intanto tagliate a tocchetti i formaggi [7] e poi scottate la pancetta in una padella antiaderente senza aggiungere grassi [8]. Lasciate dorare i cubetti e poi mettete da parte [9].
Ora è il momento di cuocere la pasta senza glutine, tuffatela in acqua bollente e salata [10]. Quando sarà al dente scolatela, tenendo da parte una tazza d'acqua, e rimettete in pentola. Aggiungete la besciamella senza glutine [11], il Grana Padano DOP grattugiato (tenendone da parte 25 g) [12],
i formaggi a pezzetti [13] e la pancetta scottata [14]. Aggiungete un pizzico di pepe e un pochino dell'acqua tenuta da parte [15].
Date una bella mescolata [16]. Trasferite il tutto in una pirofila da 25x30 cm, cospargete con il formaggio grattugiato tenuto da parte [17] e cuocete la vostra pasta al forno senza glutine in forno, già caldo a 200° per circa 20 minuti prima di servirla [18].