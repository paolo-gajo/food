Per preparare il bouef bourguignon, tagliate la polpa di manzo a cubi della dimensione di circa 7-8 cm [1] e asciugateli con carta assorbente, dai liquidi in eccesso. Separate la cotenna dal pezzo di pancetta [2], eliminate le eventuali ossa o cartilagini e tagliate la pancetta a pezzetti [3].
Fate scottare la pancetta e la cotenna in acqua bollente per almeno 10 minuti, schiumando l'acqua con una schiumarola [4], quindi scolate il tutto e mettete da parte [5]. Fate scaldare sul fuoco una capiente pentola di ghisa, bassa e larga (circa 35x30 cm), adatta anche per essere utilizzata in forno; aggiungete un filo d'olio e la pancetta in pezzi, lasciando da parte la cotenna [6].
Rosolate la pancetta a fuoco dolce per 10 minuti, trascorsi i quali scolerete i pezzi di pancetta e li toglierete dalla pentola [7]; nello stesso grasso, fate scottare ora a fuoco vivo la carne, ponendo pochi pezzi per volta, ben distanziati uno dall’altro in modo che si cuociano uniformemente [8]. Fate rosolare i pezzi di carne su tutti i lati per qualche minuto, rigirandoli spesso con una pinza [9] e facendo attenzione a non bruciare il fondo. Se fosse necessario, unite un po’ d’olio per non lasciare che il fondo del tegame bruci.
Una volta rosolata la carne, ponetela in un piatto a parte [10] Sbucciate le cipolle e le carote, tagliatele in pezzi e uniteli al fondo di cottura nella padella [11]. Fate cuocere a fuoco medio per 10 minuti e una volta che saranno dorate unite la pancetta [12];
la carne [13], aggiustate di sale e pepe, mescolate e dopo circa cinque minuti di cottura, quando la carne si sarà asciugata [14], aggiungete la farina setacciata in due riprese [15].
Preriscaldate il forno ventilato a 250°C (massima temperatura se statico) e mettete la casseruola (senza coperchio) al suo interno per 10 minuti [16], avendo cura, dopo i primi 5, di rimescolare la carne; in questo modo, si formerà intorno ai dadi della carne una crosticina ben rosolata. Trascorso il tempo indicato, estraete la pentola dal forno e irroratela con il vino rosso [17]. Prelevate un mestolo di brodo di manzo e usatelo per stemperate il concentrato di pomodoro [18]. Intanto abbassate la temperatura del forno a 130° e portatelo in modalità statica (se non avete questa possibilità portate il forno ventilato a 110°).
Aggiungete il restante brodo nella pentola: i liquidi dovranno coprire la carne per almeno 1 cm al di sopra [19]. Unite anche il concentrato di pomodoro diluito e la cotenna della pancetta (20-21).
Riunite le erbe aromatiche, alloro, timo e rosmarino insieme in un mazzetto tenuto da un filo di spago per cucina e ponetele nella pentola insieme a due spicchi d’aglio schiacciati (22-23). Portando a ebollizione il tutto e a quel punto coprite la pentola con il coperchio [24] e infornatela nel forno a 130° per almeno 3 ore. Il liquido, per tutto questo tempo, deve sobbollire leggermente. Trascorse le 3 ore, spegnete il forno e lasciate raffreddare il boeuf bourguignon.
Nel frattempo, passate alla cottura delle verdure: pulite le cipolline, eliminando la parte dura [25]; mettete in una padella il burro e l’olio insieme ad una foglia di alloro quindi unite le cipolline e fatele rosolare 10 minuti [26]. Aggiungete 100 ml di brodo, coprite la padella [27] e fate cuocere per mezz’ora, fino a che le cipolline non saranno tenere e dorate.
Pulite i funghi champignon dalla terra e tagliateli in quarti o a metà se piccoli [28]. In una padella fate imbiondire l'aglio nell’olio [29]; unite i funghi e fateli saltare per 5-10 minuti a fuoco vivo, poi salate, pepate e aggiungete poco brodo fino a terminare la cottura, lasciando i funghi ancora croccanti (altri 15-20 minuti).Terminate con una spolverizzata di prezzemolo tritato [30].
Quando il bouef si sarà raffreddato, prelevate i pezzi di carne dalla casseruola e metteteli in una ciotola da parte [31]; fate la stessa cosa con il mazzetto di erbe aromatiche e la cotenna [32]. Trasferite il fondo di cottura della carne in un'altra ciotola [33].
Riportate la carne nella padella [34]; raccogliete il fondo di cottura dei funghi direttamente nella ciotola dove c'è l'altro liquido [35] e unite i funghi alla carne in padella [36].
Fate lo stesso con il fondo delle cipolline [37] e trasferite queste insieme alla carne. Con un frullatore ad immersione, passate i liquidi [38]. Potete sgrassare la salsa ottenuta, ponendola in frigorifero (o in freezer), fino a che il grasso non si sarà solidificato e sarà affiorato in superficie, così da poterlo eliminare facilmente. Riportate la salsa sul fuoco [39] e
fatela restringere fino a che non velerà il dorso di un cucchiaio [40]. Se volete addensarla più velocemente, potete sciogliere un cucchiaio di farina in mezzo bicchiere di acqua fredda, versare il composto nella salsa attraverso un colino e mescolare molto bene con una frusta. Aggiustate eventualmente di sale e versate la salsa in pentola sulla carne, i funghi e le cipolline [41]. Portate il tutto a leggero bollore e continuate a cuocere per circa 15-20 minuti: ecco pronto il vostro bouef bourguignon [42]! Servitelo da solo oppure accompagnato con del riso cotto nel brodo di manzo o con tagliatelle di pasta fresca che condirete con il fondo del boeuf stesso!