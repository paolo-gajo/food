Per noi di Giallozafferano il cibo, nemmeno a dirlo, è sacro! E quando testiamo le ricette, soprattutto quelle rivolte a chi soffre di intolleranze alimentari, ci teniamo che il risultato sia veramente buono e non deluda le aspettative di chi si appresta a prepararle: così, dopo esserci innamorati del plumcake senza glutine, vi vogliamo proporre un’altra deliziosa idea per la colazione di tutti i giorni: i biscotti al teff! La farina di teff, con cui abbiamo realizzato anche i cracker al teff, vanta fra le sue qualità quella di essere completamente integrale e naturalmente gluten free… noi abbiamo valorizzato il suo carattere rustico con l’aggiunta di zucchero di canna e farina di nocciole, dal sapore ricco e burroso, per ottenere dei biscotti senza glutine che nulla hanno da invidiare ai loro cugini più “raffinati”. Delicati nel gusto e nell’aroma leggermente tostato, i biscotti al teff sono stati un’altra piacevolissima scoperta di cui non vedevamo l’ora di farvi partecipi!