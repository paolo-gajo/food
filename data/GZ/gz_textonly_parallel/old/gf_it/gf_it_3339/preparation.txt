Per preparare le polpettine fritte al salmone e patate con maionese veloce alla paprika iniziate a realizzare l’impasto per le vostre polpette. Schiacciate le patate [1], precedentemente lessate e lasciate intiepidire e sistematele in una ciotola abbastanza capiente. Tritate finemente il salmone con un coltello [2], unitelo alle patate e impastate il tutto con le mani [3].
Grattugiate la scorza del lime direttamente all’interno della ciotola [4] e unite il pepe [5]. Impastate ancora fino ad ottenere un composto omogeneo e da questo ricavate 20 polpette di circa 20 g l’una [6], posizionatele su un vassoio e riponetele in frigorifero per almeno 30 minuti.
Nel frattempo occupatevi di preparare la salsa di accompagnamento. Versate in un contenitore dai bordi alti il latte di soia e l’aceto di sidro [7]. Aggiungete il sale [8] ed emulsionate il tutto con un mixer ad immersione, aggiungendo l’olio di semi a filo [9],
fino ad ottenere una maionese della giusta consistenza [10]. Trasferitela in una ciotolina, unite la paprika dolce [11] ,mescolatela fino a farla amalgamare completamente [12] e riponetela in frigorifero.
Una volta preparata la salsa di accompagnamento dedicatevi alla panatura per le vostre polpettine al salmone. Sfogliate il timo e il finocchietto [13], tritateli finemente [14] e uniteli insieme al panko in un contenitore dai bordi bassi [15].
Rompete le uova in un altro contenitore, sbattetele e aggiungete il pepe [17]. Riprendete le polpettine di salmone dal frigorifero e passatele prima nelle uova sbattute e poi nel panko (17-18)
assicurandovi di avvolgerle completamente nella panatura [19]. Quindi posizionatele su un vassoio [20]. Versate l’olio di semi in una pentola dai bordi alti e scaldatelo fino a raggiungere la temperatura di 160-170° al massimo (utilizzate un termometro da cucina per misurare la giusta temperatura). Per non abbassare la temperatura dell’olio friggete poche polpette alla volta [21].
Saranno sufficienti circa 2 minuti di cottura per ottenere delle polpette ben dorate e croccanti. Una volta pronte scolate le polpette utilizzando una schiumarola e trasferitele su un vassoio foderato con della carta assorbente per eliminare l’olio in eccesso [22]. Procedete in questo modo fino a terminare tutte le polpettine al salmone e patate [23] e servitele accompagnandole con la maionese veloce alla paprika [24].