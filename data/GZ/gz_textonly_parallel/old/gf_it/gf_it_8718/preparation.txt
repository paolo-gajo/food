Per preparare la torta di mele soffice cominciate setacciando la ricotta a temperatura ambiente in un colino posto all'interno di un recipiente [1], poi unite lo zucchero di canna [2] e grattugiate la scorza del lime [3] conservando quest'ultimo poiché dopo occorrerà anche il succo. Mescolate il composto e tenete da parte.
In un altro recipiente versate le uova [4], unite un pizzico di sale e lo zucchero semolato [5] e lavorate con le fruste elettriche per qualche minuto, fin quando il composto non sarà un po' gonfio. Dopodiché aggiungete il composto di zucchero e ricotta un cucchiaio alla volta [6], in modo che gli ingredienti si amalgamino per bene. Se il precedente non è stato inglobato attendete ad aggiungere quello successivo.
In un recipiente setacciate la farina con il lievito [7] e unite, anche questo, un cucchiaio alla volta, mentre lo sbattitore è ancora in funzione [8]. Il composto a questo punto risulterà abbastanza sodo, quindi andate a stemperarlo versando il latte a filo lasciato temperatura ambiente [9]
Spegnete le fruste e dedicatevi alle mele. Quindi sbucciatele, eliminate il torsolo centrale [10] e infine tagliatele a pezzettini di 1-2 centimetri [11] e raccoglietele in un recipiente. Prendete il lime che avevate conservato, tagliatelo a metà [12]
e ottenete il succo spremendolo [13]. Versatelo immediatamente sulle mele [14] in questo modo le mele manterranno il loro colore chiaro. Mescolate le mele e unitele alla base [15]
Imburrate e foderate con carta da forno uno stampo di 28 cm di diametro, poi versate delicatamente il composto [16] e livellatelo con una spatola oppure roteate la teglia sul piano in modo da distribuire uniformemente l'impasto [17]. Cuocete la torta di mele soffice in forno statico preriscaldato a 180° per 60 minuti (160° per 50 minuti se forno ventilato). Se la superficie dovesse scurirsi troppo, dopo 40 minuti di cottura coprite la torta con dell'alluminio. Una volta cotta, sfornatela [18] e fatela intiepidire prima di sformarla e sistemarla su una gratella per farla raffreddare completamente. Potete servire la torta di mele soffice spolverizzata con dello zucchero a velo!