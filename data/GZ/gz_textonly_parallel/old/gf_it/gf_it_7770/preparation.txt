Per preparare le crocchette di patate e salmone con salsa allo yogurt, lavate le patate sotto abbondante acqua fresca corrente e poi mettete sul fuoco una pentola con acqua salata. Quando l'acqua avrà sfiorato il bollore, fate lessare a fuoco dolce le patate con tutta la buccia [1] (al fine di ottenere una cottura uniforme, cercate di utilizzare patate il più possibile della stessa dimensione). Una volta cotte (per delle patate di media dimensione ci vorranno circa 35-40 lessandole tradizionalmente oppure 15-20 minuti in pentola a pressione), lasciatele leggermente intiepidire; sbucciatele con un coltellino [2], dopodiché passatele in uno schiacciapatate, schiacciandole in una ciotola grande [3].
Tritate l’aneto al coltello [4] e tagliate il salmone affumicato a listarelle [5]. Versate l'aneto tritato nella ciotola con la purea di patate, regolate di sale e pepe e aggiungete la scorza grattugiata del lime [6].
Unite anche la noce moscata grattugiata [7], il salmone a listarelle [8] e un uovo sbattuto [9].
Mescolate il tutto con le mani [10] e poi versate la mollica tritata [11] e la fecola di patate [12].
Amalgamate bene tutti gli ingredienti [13] fino ad ottenere un composto morbido e omogeneo. In una ciotolina a parte sbattete le uova e regolate di sale [14]; in una pirofila bassa versate il pangrattato che vi servirà per panare le crocchette. Con le mani prendete circa 50 g di composto di patate e salmone e modellatelo con le mani per creare un filoncino [15];
passate il filoncino prima nell’uovo [16] e poi nel pangrattato [17], ricoprendolo in maniera omogenea così da creare una panatura uniforme. Ripetete l’operazione fino a terminare il composto: con le nostre dosi dovrete ottenere 20 crocchette. Ponete una pentola ampia sul fuoco, versate l’olio di semi [18] e con un termometro da cucina controllate che la temperatura non superi i 175°.
Friggete le crocchette nell'olio bollente per 2 minuti al massimo [19], prestando attenzione a friggerne poche alla volta per evitare che la temperatura dell'olio si abbassi. Rigiratele da tutti i lati per una cottura uniforme ed estraetele con una schiumarola quando saranno ben dorate [20]; fatele scolare su carta assorbente da cucina e nel frattempo preparate la salsa allo yogurt [21].
In una ciotola versate lo yogurt greco, il curry e il pizzico di sale [22]; mescolate bene con un cucchiaio fino a quando si saranno ben amalgamati [23]. A questo punto potete impiattare e gustare le vostre crocchette di patate e salmone con salsa allo yogurt, servendole su un letto di insalata misticanza o, se preferite, insalata riccia [24].