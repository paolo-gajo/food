A Carnevale ogni fritto vale! Lo sappiamo bene noi italiani che ci siamo inventati un dolce fritto diverso per ogni regione, da gustare in occasione della festa più colorata e allegra dell’anno (e non solo): bugie, castagnole, tortelli, chiacchiere ripiene...la scelta è infinita! Con la ricetta delle cassatelle di Carnevale, dopo quella del latte fritto, facciamo nuovamente un salto virtuale nella soleggiata Sicilia per farci ammaliare da questi dolcetti dal gusto memorabile, simili ai ravioli dolci. La sfoglia fragrante, che in frittura acquisirà un’accattivante nota dorata, custodisce uno strepitoso e ricco ripieno. Ricotta di pecora e cioccolato: il binomio caro alla tradizione culinaria sicula che conquista tutti da sempre, compresi noi! Per questo abbiamo voluto proporvi la nostra versione di queste delizie che conoscono diverse ma altrettanto appetitose varianti!