Le paste di meliga sono deliziosi biscotti preparati con la farina di mais fioretto, che in dialetto piemontese viene detta melia o meliga, mescolata con farina 00, burro, uova e zucchero. Le paste di meliga sono originarie del Piemonte, in particolare della zona di Cuneo e Mondovì e si dice che siano nate quando a causa di un aumento del prezzo del frumento, i fornai iniziarono a mischiare la farina di mais per le loro preparazioni. L’impasto delle paste di meliga è molto morbido e spumoso e viene modellato attraverso la sac-à-poche in piccole ciambelline rotonde oppure in forma rettangolare. Le paste di meliga vengono di solito servite con lo zabaione oppure accompagnate con un bicchiere di moscato dolce o di dolcetto d’Alba.