I falafel di fave sono un piatto tipico dei paesi mediorientali, in particolar modo di Israele dove i falafel rappresentano una delle pietanze simbolo della nazione. Ogni città ha i suoi ristoranti ed esiste una forte competizione tra i vari locali, molti usano degli espedienti per variare la ricetta dei falafel e renderla ancora più gustosa come ad esempio aggiungere una panatura, oppure una purea di patate. I falafel sono gustose crocchette di fave (oppure di ceci), aromatizzate con spezie e insaporite con aglio e cipolla, spesso accompagnate con la tradizionale pita guarnita con fette di pomodori, lattuga e la tipica salsa tahini preparata con una pasta di semi di sesamo. I falafel hanno origini antichissime, alcuni storici ipotizzano addirittura che venisse preparato un impasto simile già dagli antichi egizi. Questa preparazione fa parte della tradizione gastronomica del mondo arabo ma è anche molto popolare in Europa e in America dove si sono da tempo diffusi i fast food arabi. Preparare i falafel di fave è semplice e veloce: tritate tutti gli ingredienti in un mixer, procuratevi l’apposito stampino specifico per la realizzazione di falafel chiamato aleb falafel, oppure potete in alternativa utilizzare un cucchiaio da gelato per formare le polpette. Infine friggete i falafel di fave in olio di semi e serviteli ben caldi.