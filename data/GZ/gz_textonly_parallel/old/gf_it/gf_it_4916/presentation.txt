Una nota canzone di Pino Daniele è dedicata a Fortunato, che tene 'a rrobba bella, riferendosi alle prelibatezze che usava vendere in giro per Napoli trasportando le cibarie su un passeggino adibito appositamente. Era conosciutissimo per i suoi ottimi taralli sugna e pepe e non solo. I panini napoletani, detti anche pagnottielli o pagnuttielli, erano una delle tante specialità che promuoveva per le strade, richiamando l'attenzione con un fischio, delle urla o un campanello! Si tratta di morbidi panini fatti con pasta di pizza - talvolta arricchita con un po' di strutto proprio come si usa per il tortano o casatiello - che vengono farciti con uova, insaccati e formaggi. Un modo originale per riutilizzare la pasta lievitata avanzata e che ha dato luogo a miti e leggende su questa preparazione. C'è chi li prepara come ve li presentiamo noi, chi invece a mo' di panino farcito e addirittura chi propone delle palline da cui spuntano fuori i pezzetti di ripieno... strutto sì, strutto no è puramente discrezionale. Insomma, le nostre ricerche a un certo punto si sono fermate ma su una cosa siamo certi: i panini napoletani sono tra gli street food partenopei a cui difficilmente riuscirete a resistere! Chiaramente non ci sono solo quelli lievitati, come in questo caso, ma anche stuzzicherie varie spesso fritte come le zucchine a pullastiello.Non dimenticate di raccontarci la vostra versione, potrete così impreziosire insieme a noi questa pagina di cultura.