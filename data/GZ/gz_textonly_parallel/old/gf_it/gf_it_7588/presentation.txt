Con la ricetta di oggi vi portiamo in un posto da sogno: le Hawaii, paradiso terrestre con una tradizione culinaria tutta da scoprire. Il poke è uno degli antipasti tipici hawaiiani. Si tratta di un’insalata di pesce crudo fatto marinare brevemente, arricchita da diversi ingredienti stuzzicanti e saporiti come il peperoncino e il cipollotto. Il termine poke indica, nella lingua hawaiiana, il taglio del pesce a cubetti che conosce tante varianti di condimenti e abbinamenti come quella influenzata dalla cucina asiatica, con l'impiego dell'olio di sesamo e salsa di soia. Tradizionalmente il poke si prepara con il tonno, ma oggi si usano anche polpo, salmone o molluschi. Le combinazioni di ingredienti sono così tante che si è diffusa nei ristoranti la formula del build-your-own-bowl, ovvero si crea una personale poke salad scegliendo gli ingredienti che si preferiscono con cui accompagnarlo, un modo accattivante di gustare il poke che si potrebbe replicare anche in una serata tra amici! Vi piace l’idea? Venite a scoprire la nostra versione del poke!