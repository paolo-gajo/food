Eliminate la testa, le interiora e ogni traccia di grasso dal coniglio, quindi lavatelo sotto l’ acqua fredda e tagliatelo a pezzi [1]. Ponete i pezzi di coniglio in un contenitore assieme alle bacche di ginepro, ai grani di pepe, a due spicchi di aglio, mezza cipolla, un rametto di rosmarino, le foglie di alloro e di salvia [2], quindi coprite il tutto con il vino rosso [3] e lasciate macerare per almeno due ore in luogo fresco (o tutta la notte in frigorifero).
Trascorso il tempo necessario, scolate il coniglio e gettate il vino di macerazione. Preparate un trito di cipolla, aglio, carota e sedano [4] e ponetelo a imbiondire nell’olio [5], quindi unite nel tegame i pezzi di coniglio [6] e lasciateli rosolare a fuoco medio assieme agli aromi.
Aggiungete un bicchiere di vino rosso [7] e lasciatelo sfumare, poi salate, aggiungete un altro bicchiere di vino e coprite il coniglio con un coperchio, lasciandolo cuocere a fuoco dolce fino a che non si sfaldi, aggiungendo quando serve del brodo caldo fino a fine cottura. Lasciate intiepidire il coniglio quindi , servendovi delle mani, disossate tutta la carne [8]( operazione molto più semplice quando il coniglio è cotto!), tritatela con un coltello [9] ed unitela al proprio fondo di cottura nel tegame [10].
Aggiungete la polpa di pomodoro [11] e cuocete ancora per 10 minuti, aggiustando di sale e di pepe [12]. Lessate la pasta prescelta e conditela con il ragù di coniglio.