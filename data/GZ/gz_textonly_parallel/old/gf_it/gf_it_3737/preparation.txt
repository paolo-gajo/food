Per preparare le pizzelle di baccalà e cavolfiore la prima cosa da fare è occuparsi della pastella. In una brocca versate l’acqua a temperatura ambiente, aggiungete il sale [1], lo zucchero [2] e poi sciogliete il lievito [3]
utilizzando un cucchiaino [4]. Versate il tutto un po’ alla volta in una ciotola in cui avete messo la farina e mescolate con un cucchiaio di legno (5 e 6).
Ottenere una pastella liscia e senza grumi [7]. Dividete in due ciotole, coprite con pellicola trasparente [8] e lasciate lievitare in un luogo caldo della cucina per un paio d’ore o finché non raddoppia il volume [9] nel frattempo occupatevi di cavolfiore e baccalà.
Intanto occupatevi del cavolfiore. Eliminate le foglie esterne e la parte centrale utilizzando un coltellino [10]. Sciacquate per bene le cime e poi tuffatele in una pentola piena d’acqua bollente e salata [11]. Lessatele per 10 minuti e poi scolatele, ammorbidite ma ancora croccanti, in una ciotola [12].
Schiacciate grossolanamente con una forchetta [13] e lasciatele raffreddare completamente prima di tuffarle nella pastella lievitata [14]. Mescolate cercando di non smontare troppo l’impasto [15].
Bagnate un cucchiaio nell’olio di semi [16] e poi cuocete 5-6 cucchiaiate di impasto tuffandole nella padella con un paio di dita d’olio di semi ben caldo (non bollente) [17]. Di tanto in tanto bagnate le pizzelle con l’olio caldo la superficie di quelle che non sono ancora pronte per essere girate [18].
Trascorsi 3-4 minuti girate e proseguite la cottura per altri 2-3 minuti [19]. Quando saranno dorate da entrambe le parti scolate le frittelle su carta assorbente [20] e proseguite con la cottura di tutte le altre [21].
Passate infine alla preparazione delle frittelle con il baccalà: noi abbiamo utilizzato quello già dissalato, in alternativa basterà immergerlo in acqua per 3 giorni cambiandola ogni 12 ore. Tagliate a pezzi il pesce e lessatelo per 15 minuti in acqua non salata [22]. Scolate i pezzi e poi eliminate la pelle [23] ed eventuali lische staccandole con una pizzetta [24].
Sgranate il baccalà con una forchetta [25] e poi tuffate nella pastella lievitata [26]. Mescolate facendo attenzione a non sgonfiare troppo il composto [27].
In una padella con un paio di centimetri d’olio caldo, non bollente, cuocete poche cucchiaiate alla volta di impasto [28]. Bagnate la superficie che non è nell’olio raccogliendo quest’ultimo con il cucchiaio e cuocete per 3-4 minuti. Dopodiché girate e proseguite la cottura per ancora 2-3 minuti [29]. Man mano scolate su carta assorbente e proseguite così la cottura delle pizzelle di baccalà e cavolfiore [30].