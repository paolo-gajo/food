Amanti dei formaggi siete pronti a cimentarvi nella più classica e più amata preparazione tutta all'italiana? Ecco a voi la ricetta della pasta ai 4 formaggi! Si tratta di un primo piatto ricco che ben presto ha fatto il giro del mondo spopolando persino negli Stati Uniti. Nella terra americana però, dove si preparano i maccheroni cheese, la pasta ai 4 formaggi alla loro maniera è ancora più ricca perché viene aggiunta la besciamella per una formidabile gratinatura in forno. Per la nostra pasta ai 4 formaggi abbiamo scelto quelli più cremosi e quelli più delicatamente stagionati per accontentare un po' tutti i palati, ma nulla vieta di poter fare le più interessanti e deliziose variazioni del caso. Se vi state preoccupando che quest'esplosione di bontà si prepari con difficoltà, ci pensiamo noi a rendervi la vita più semplice. L'insidia maggiore nella pasta ai 4 formaggi è che questi ultimi si coagulino diventando una massa unica, oppure che si straccino, slegandosi. Ma con la nostra ricetta passo passo scoprirete come rendere la vostra pasta ai 4 formaggi perfettamente cremosa e irresistibile. Assicuratevi di aver preso tutto l'occorrente, iniziamo!