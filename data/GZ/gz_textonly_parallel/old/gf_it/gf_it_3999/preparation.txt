Per realizzare la pasta ai 4 formaggi cominciate buttando subito le pennette rigate in una pentola con acqua bollente e salata [1]. Quindi procedete con i formaggi: grattugiate il groviera utilizzando una grattugia a maglie larghe [2], passate poi al taleggio tagliandolo a cubetti piccoli [3]
e per finire eliminate la crosta dal gorgonzola e riducetelo a pezzetti [4]. Spostatevi ai fornelli e mettete sul fuoco una casseruola, versate al suo interno il latte [5] lasciandolo scaldare per qualche istante a fuoco dolce. Poi aggiungete gorgonzola [6]
e taleggio [7]. Mescolate delicatamente per aiutare lo scioglimento [8] e infine aggiungete il groviera [9]
e poi il Parmigiano grattugiato [10]. Continuate a mescolare ancora per qualche istante e poi spegnete la fiamma [11]. La pasta a questo punto dovrebbe essere cotta, scolatela con una schiumarola, così parte dell’acqua finirà in pentola, e tuffate nella crema di formaggi [12].
Aggiustate di pepe [13] ed eventualmente di sale, regolandovi rispetto alla sapidità dei formaggi. Mescolate ancora e poi tenete a riposo per qualche istante prima di impiattare [14]. Ecco pronta la vostra pasta ai 4 formaggi, non vi resta che gustarla ancora calda e cremosa [15]!