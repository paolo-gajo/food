Una torta salata davvero originale, perfetta come antipasto o secondo piatto ma anche come spuntino da portare a lavoro. Un vortice di gusto composto da rotoli di fragrante pasta sfoglia farciti con deliziosi ripieni a base di spinaci, radicchio tardivo e mozzarella e prosciutto. Una ricetta scenografica di deliziosi vortici che vi conquisteranno ad ogni morso! La parte divertente di questa ricetta sta nel ripieno che può essere facilmente adattato al gusto dei vostri commensali come nella soffice focaccia tuttigusti. In questa versione viene proposto un ripieno che ricorda il tricolore italiano ma date spazio alla fantasia e personalizzatelo con gli ingredienti che più vi piacciono!