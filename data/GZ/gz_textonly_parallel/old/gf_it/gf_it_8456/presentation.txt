Accendete il forno perchè in pochi minuti sarà ora di cuocere la vostra frittata al forno! Si tratta di una ricetta molto semplice, un salva cena perfetto e un'ottima alternativa alla classica frittata in padella, che già conosce moltissime varianti come la frittata di albumi, la frittata di barbabietole rosse o la frittata di patate. Noi vi proponiamo la versione più semplice solo con aggiunta di Parmigiano ed erbe aromatiche, ma potrete personalizzarla come più preferite: verdure di stagione, salumi e formaggi. Il vantaggio di preparare la frittata al forno rispetto a quella in padella sta nella cottura: non sarà necessario controllare che non si bruci la base, girarla o smuoverla di tanto in tanto. Nel frattempo che la frittata cuocerà in forno, potrete dedicarvi ad altro, magari a scaldare delle fette di pane casareccio tra le quali tuffare la vostra frittata al forno una volta che sarà pronta!