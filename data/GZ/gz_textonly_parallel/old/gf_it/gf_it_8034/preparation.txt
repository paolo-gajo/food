Per realizzare i tortini con crema ai due cioccolati iniziate con la preparazione della ganache al cioccolato, cliccate qui per consultare la scheda completa. Grattugiate il cioccolato fondente [2] oppure tagliatelo a scaglie con un coltello. Versate la panna in un tegame capiente unite il burro [2] e portate quasi ad ebollizione a fuoco basso; quando la panna sarà a un passo dal bollore, togliete il tegame dal fuoco e aggiungete il cioccolato fondente grattugiato, mescolando con una frusta [3]
fino al completo scioglimento [4], trasferite il composto in una ciotola [5] coprite con pellicola [6] e fate raffreddare in frigorifero.
Una volta che la crema sarà ben fredda con uno sbattitore elettrico montate il composto [7], fino a quando diventerà cremoso e denso [8] (ci vorranno almeno 10 minuti). Ora che la vostra crema ganache è pronta versatela in una sac-à-poche dotata di bocchetta stellata e guarnite la superficie delle tortine al cioccolato bianco con un ciuffo di crema [9].
Ora dedicatevi alla crema chiara, cliccate qui per consultare la scheda della crema pasticcera al cioccolato bianco senza uova: tagliate a scaglie il cioccolato bianco con un coltello [10] e tenetelo da parte, versate in una ciotola il latte condensato e unite la farina setacciata [11]. Fate intiepidire il latte in un pentolino a fuoco basso, quindi aggiungetelo a filo al composto di farina e latte condensato mescolando con una frusta per evitare di formare dei grumi [12].
Trasferite il composto in un pentolino e fatelo addensare a fuoco basso, mescolando continuamente con la frusta [13]. Per ultimo aggiungete il cioccolato bianco tagliato a scaglie [14] e continuate la cottura finché non si sarà sciolto completamente. La crema pasticcera al cioccolato bianco sarà pronta quando risulterà ben addensata, ci vorranno circa 15-20 minuti: trasferitela in un contenitore largo e basso [15],
copritela con la pellicola a contatto [16] e, una volta giunta a temperatura ambiente ponetela in frigorifero a raffreddare. Riprendete la crema fredda e versatela in una sac-à-poche munita di bocchetta stellata [17], guarnite la superficie delle tortine al cioccolato fondente [18] come avete fatto precedentemente. Le vostre tortine con crema ai due cioccolati sono pronte, guarnitele con le scaglie di cioccolato e gustatele!