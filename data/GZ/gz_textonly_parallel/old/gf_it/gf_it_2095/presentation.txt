La pasta cacio e ova è una ricetta campana a base di pochi ingredienti ma dal sapore impareggiabile! Si prepara tipicamente con i tubetti, un formato di pasta corta particolare, che vengono conditi con un composto di uova sbattute con un mix di formaggi grattugiati, il pecorino e il parmigiano reggiano. La pasta cacio e ova è una ricetta facile e soprattutto veloce da realizzare: mentre la pasta cuoce, si sbattono le uova con il formaggio e si insaporisce in padella dell’olio con l’aglio. Una volta cotta la pasta va saltata prima in padella e poi condita con il composto di cacio e uova rigorosamente lontano dal fuoco, in modo che il condimento resti cremoso. Un primo piatto semplice ma di grande gusto!