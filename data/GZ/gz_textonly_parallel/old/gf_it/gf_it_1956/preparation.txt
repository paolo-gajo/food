Per preparare l’insalata di riso mango e ananas cominciate dalla cottura del riso, quindi versatelo in abbondante acqua salata e bollente e lasciatelo cuocere seguendo i tempi riportati sulla confezione [1]. Dopodiché scolatelo [2] e lasciatelo raffreddare a temperatura ambiente [3].
Intanto occupatevi della frutta, quindi sbucciate il mango [4], poi tagliatelo a listarelle e infine a cubetti di circa 1 centimetro [5], raccogliete e tenete da parte in un recipiente [6].
Passate a pulire l'ananas: eliminate le due estremità dell’ananas e poi eliminate la buccia ed eventuali residui [7]. Tagliate a metà nel senso della lunghezza ottenendo due metà [8], e continuate a tagliare ancora a metà, sempre nel senso della lunghezza, fino ad ottenere 8 parti in tutto [9]
eliminate la parte centrale [10], che è più dura, e poi sistemate le fette sul tagliere in questo modo riuscirete ad ottenere dei piccoli triangoli tagliando in maniera trasversale [11]; versate in un recipiente anche i triangoli [12].
Mondate la cipolla rossa [13] e tagliatela a fette spesse circa 1 cm [14], infine tagliate le fette spesse appena ottenuto dividendole a metà o in 3 parti [15].
In una padella versate dell’olio extravergine d’oliva insieme alle cipolle [16] e lasciatele sfrigolare qualche istante, dopodiché aggiungete i piselli [17] e qualche cucchiaio d’acqua per prolungare la cottura [18], occorreranno una decina di minuti, giusto il tempo di intenerirli un po’. La cottura della cipolla ingentilirà il gusto, se preferite invece un sapore più spiccato non cuocetela; se utilizzate piselli congelati lasciateli rinvenire in acqua calda per una decina di minuti prima della cottura.
Non appena riso e piselli saranno ben freddi uniteli [19], aggiungete poi il mango a cubetti [20] e l’ananas in triangoli [21],
tagliate con le forbici un po’ di erba cipollina [22]. Infine tagliate anche la feta a cubetti [23] ed unite all’insalata di riso insieme ad un pizzico di pepe nero macinato [24].
Mescolate per bene tutti gli ingredienti [25] e se volete un modo originale per servire, versate l’insalata di riso a cucchiaiate all’interno dei barattolini di vetro, ne otterrete 6 utilizzando quelli di una capacità di 350-400 ml [26] e infine riponete in frigorifero guarnendo con un po’ di menta fresca per ogni barattolo [27]. Dopo qualche ora di frigorifero la vostra insalata di riso mango e ananas sarà pronta da gustare!