Già in passato vi abbiamo stupito prendendo in prestito ingredienti dal mondo vegetale per utilizzarli in ricette dolci, come la torta di zucchine o di barbabietole, e il risultato è sempre stato all’altezza delle aspettative, sia nostre che vostre! Oggi ci abbiamo riprovato con la chocolate potato cake, ovvero una torta al cioccolato e patate ispirata a una deliziosa ricetta tradizionale irlandese: un’idea originale per celebrare San Patrizio, perché no, ma anche un dolce soffice e genuino da assaporare quando più vi piace. Da sempre le patate vengono aggiunte agli impasti lievitati per ottenere una maggiore morbidezza… anche in questo caso il principio è lo stesso: la presenza delle patate schiacciate non modifica il sapore della torta, ma le dona una consistenza umida e corposa davvero irresistibile! Per apprezzarla al meglio, gustatela insieme a una delicata crema al Baileys, una nuvola di dolcezza che rinfresca e accompagna piacevolmente il gusto intenso di questa torta. Divertitevi anche voi a stupire gli amici sfidandoli a indovinare l’ingrediente segreto della chocolate potato cake… enjoy!