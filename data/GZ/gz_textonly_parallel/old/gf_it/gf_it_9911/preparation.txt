Per preparare la chocolate potato cake, innanzitutto mettete a lessare la patata in abbondante acqua fredda [1] fino a quando non sarà abbastanza morbida da poterla infilzare con la forchetta: ci vorranno all’incirca 25-30 minuti. Nel frattempo separate i tuorli dagli albumi sistemandoli in 2 ciotole separate. Aggiungete lo zucchero ai tuorli [2] e lavorate con una frusta elettrica fino ad ottenere un composto chiaro e spumoso [3], poi mettetelo da parte.
Ora prendete la ciotola con gli albumi e montateli a neve ferma con le fruste elettriche [4] fino a che non raggiungeranno una consistenza soda [5], poi riponeteli in frigorifero. Non appena la patata sarà ben cotta, scolatela e lasciatela raffreddare, poi eliminate la buccia [6].
Tagliate la patata a tocchetti e schiacciatela in una ciotola utilizzando uno schiacciapatate [7]. Preriscaldate il forno in modalità statica a 180°, poi sciogliete il burro in un pentolino e lasciatelo raffreddare. Infine tritate il cioccolato fondente con il coltello [8] e scioglietelo al microonde, azionandolo pochi secondi per volta e facendo attenzione a non bruciarlo [9].
A questo punto riprendete il composto di tuorli che avevate messo da parte, aggiungete le patate schiacciate [10] e mescolate con le fruste elettriche. Tenendole sempre in azione, unite anche il latte [11], la panna [12],
il burro fuso [13] e il cioccolato fuso intiepidito [14]. Lavorate il composto con le fruste fino ad ottenere una consistenza liscia e uniforme [15].
Ora setacciate all'interno della ciotola la farina [16], il lievito [17] e il cacao amaro in polvere [18]
e mescolate ancora con le fruste per incorporare tutti gli ingredienti [19]. Riprendete gli albumi montati a neve dal frigorifero e uniteli al composto [20], mescolando delicatamente con una spatola dal basso verso l’alto per incorporarli [21].
Imburrate uno stampo a cerniera del diametro di 20 cm [22], versate all’interno l’impasto della torta [23] e livellate la superficie [24], poi cuocete nel forno statico preriscaldato a 180° per circa 60 minuti, posizionando la teglia sul ripiano più basso.
Mentre la torta cuoce, potete preparare la crema di accompagnamento: versate la panna fresca in una ciotola, aggiungete lo zucchero [25] e montatela a neve con le fruste elettriche [26]. In una ciotola a parte, lavorate il mascarpone con una spatola per ammorbidirlo [27],
poi unite la panna montata [28] e mescolate delicatamente muovendo la spatola dal basso verso l’alto per incorporarla [29], fino a che non otterrete una crema dalla consistenza liscia e uniforme [30].
A questo punto aggiungete il Baileys [31] e mescolate nuovamente con la spatola [32] per amalgamarlo alla crema [33].
Quando la torta sarà cotta (verificate con la prova dello stecchino), sfornatela e lasciatela raffreddare all’interno dello stampo [34], poi trasferitela su un piatto da portata [35]. Servite la vostra chocolate potato cake accompagnata con un ciuffo abbondante di crema al Baileys [36]!