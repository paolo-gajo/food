Le scaloppine sono il secondo piatto espresso per eccellenza, facili e veloci da realizzare, rappresentano un perfetto salvacena appetitoso. Tenere fettine di carne rese succulente da cremosi e saporiti condimenti come le tradizionali scaloppine al vino bianco, piacevolmente aromatiche, le autunnali scaloppine al funghi con i tipici aromi del sottobosco oppure queste invitanti scaloppine allo zafferano. Piacevolmente speziate e con una bella tinta dorata, queste scaloppine sono un’idea raffinata per variare i vostri menu casalinghi. Accompagnatele con delle verdure di stagione gratinate, se gradite una nota croccante, oppure con un puré di patate nel caso in cui preferiate una consistenza più vellutata!