La vellutata di finocchi è un tipico piatto comfort food, una coccola calda e saporita da accompagnare a stuzzicanti crostini di pane tostato che con la loro croccantezza rendono giustizia all’equilibrio delle consistenze. Dopo avervi conquistato con ricette tradizionali come la vellutata di zucca e stuzzicato con varianti come la vellutata di castagne con porcini e guanciale croccante, con questa ricetta vi proponiamo un altro classico casalingo, ma in versione decisamente raffinata e insolita. Una vera delizia cremosa che abbina in maniera sapiente il sapore dolce del finocchio alle note speziate e acute dello zafferano che trasforma questa vellutata in una pietanza dal colore dorato. Scoprite con noi il sapore intenso della vellutata di finocchi che siamo certi entrerà tra le preferite del vostro ricettario!