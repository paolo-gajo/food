I peperoni imbottiti alla napoletana, conosciuti nel dialetto campano come “puparuoli 'mbuttunati”, sono un secondo piatto ricco e sostanzioso che omaggia i sapori mediterranei. Si tratta di peperoni arrostiti farciti con un ripieno generoso che prevede in genere pane, uova e ingredienti stuzzicanti come olive, capperi e in alcuni casi anche acciughe e melanzane fritte (nelle versioni più ghiotte!). Nella nostra ricetta, una furba copertura di pangrattato misto a parmigiano conferirà una croccante doratura irresistibile. Serviteli, dopo una gustosa pasta e patate, con un contorno di ciambotta, per un tripudio di sapori mediterranei! I peperoni ripieni sono un must della cucina del sud Italia e non si contano le varianti esistenti: dai peperoni ripieni di riso a quelli vegetariani, ai peperoni ripieni di ricotta, melanzane e pinoli, senza dimenticare i più classici peperoni ripieni di carne e salsiccia... impossibile scegliere i più buoni!