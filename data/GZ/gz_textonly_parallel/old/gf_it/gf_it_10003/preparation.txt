Per realizzare i petit beurre ponete in un pentolino il burro, il latte [1] e lo zucchero [2], sciogliete tutto a fuoco lento mescolando con un cucchiaio [3] e fate raffreddare.
In una ciotola setacciate la farina e il lievito [4], unite il composto di burro fuso e latte alle polveri [5] e mescolate con un cucchiaio per raccogliere le polveri [6] e quando avrete ottenuto un impasto omogeneo,
trasferitelo su una spianatoia infarinata e impastate velocemente con le mani [7] formando un panetto, risulterà molto morbido, ricopritelo con pellicola trasparente [8] e ponetelo in frigorifero a rassodare per almeno 4 ore. Il composto è molto morbido e ha bisogno di tempo per indurirsi. Trascorso il tempo di riposo, riprendete l’impasto e stendetelo con il mattarello su una spianatoia infarinata creando una sfoglia spessa 3- 4 mm, con l’apposito stampo rettangolare con bordo ondulato che misura 6x5 cm circa [9].
Trasferite man mano i biscotti su una leccarda e poneteli a raffreddare in frigorifero per 1 ora. Trascorso questo tempo riprendete i biscotti e incidete al centro con un timbrino per dolci il nome petit beurre [10]. Cuocete i biscotti in forno statico preriscaldato a 160° per 12 minuti (se ventilato a 140° per 6-8 minuti) non dovranno scurirsi troppo ma dovranno colorarsi appena i bordi. A cottura ultimata sfornate i biscotti e lasciateli raffreddare su una gratella [11].I vostri petit beurre tradizionali sono pronti, se volete realizzare i petit beurre al cioccolato sciogliete il cioccolato fondente al microonde o a bagnomaria [12].
Versare il cioccolato fuso negli appositi stampini in silicone rettangolari della stessa misura dei biscotti [13] e tenetene da parte un paio di cucchiai che serviranno per far aderire il cioccolato al biscotto. Ponete gli stampi a rassodare in frigorifero almeno 30 minuti o finché non saranno solidi. Estraete le formine di cioccolato e fatele aderire al biscotto spennellando la superficie con il cioccolato fuso (14-15). Ora potete finalmente gustare i vostri petit beurre fatti in casa!