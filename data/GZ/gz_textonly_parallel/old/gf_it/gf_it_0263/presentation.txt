Il limoncello è il popolarissimo liquore realizzato con la scorza di agrumi della Campania, tradizionalmente preparato con limoni tipici del territorio della Costiera amalfitana: lo Sfusato Amalfitano o l’Ovale di Sorrento. La storia del limoncello è attraversata da molte leggende e diversi aneddoti, la sua invenzione è infatti contesa da sorrentini, amalfitani e capresi. A registrare per primo il marchio «Limoncello» nel 1988, fu l’imprenditore Massimo Canale, e a Capri, molti sostengono che la sua nascita sia legata alle storia di questa famiglia; pare infatti che questo liquore nacque nei primi del ‘900 da una ricetta della nonna. Nato come preparazione casalinga, il limoncello ha acquisito grande popolarità a partire dagli anni 80, diventando oggetto di produzione industriale su larga scala. Al punto da diventare un vero e proprio pensierino da fare durante le festività. Infatti in una bella bottiglia potrà essere regalato sia a Natale che nel periodo pasquale, magari abbinandolo ai biscotti di Pasqua colorati. La preparazione del limoncello è semplice ma bisogna praticarla con meticolosità e, se bene osservata, in poco più di un paio di mesi questo profumatissimo liquore giallo dall’aroma deciso potrà essere gustato, il più delle volte come digestivo, ma anche sui dolci o nelle macedonie.