Variopinte insalate di riso e aromatiche paste fredde con verdure soltanto o in versione marinara, sono sempre una soluzione appetitosa per stuzzicare i palati durante le più torride giornate d'estate. Ispirata alla ratatouille, un classico della cucina provenzale, la nostra pasta fredda con caponata di verdure è un tripudio di colori e sapori, il piatto ideale per allietare le tavole durante gli afosi pranzi estivi, quando l’appetito vien mangiando soprattutto pietanze fresche e dal gusto leggero. Questo piccolo bouquet di ortaggi mediterranei, omaggio della stagione più calda, ha un sapore squisitamente acidulo che ricorda la tradizionale giardiniera all’italiana e vi conquisterà per la sua genuina semplicità!