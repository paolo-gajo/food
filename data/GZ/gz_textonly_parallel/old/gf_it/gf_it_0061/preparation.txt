Per preparare le melanzane ripiene iniziate tagliando le estremità delle melanzane, lavatele, asciugatele e tagliatele a metà per il verso della lunghezza. Incidetele lungo il bordo ed estraete la polpa dalle melanzane servendovi di uno scavino [1] e mettetela da parte. Quindi salate (con il sale grosso) la parte interna delle melanzane [2] e disponetele poi con la parte cava su di una gratella a perdere l'acqua di vegetazione per circa 30 minuti [3]. Passato il tempo necessario, sciacquatele prima di farcirle.
Nel frattempo preparate un sugo di pomodoro: soffriggete la cipolla tritata in metà dell'olio [4] e aggiungete poi la passata di pomodoro [5], lasciate cuocere per circa 15 minuti, quindi salate e aggiungete le foglie di basilico spezzettate con le mani [6].
Scaldate in un tegame un po' d'olio e lo spicchio di aglio [7]; una volta imbiondito eliminate l'aglio, aggiungete la carne trita di maiale e lasciate soffriggere [8]. Quando la carne inizia a rosolarsi sfumate con il vino bianco [9].
A questo punto tritate la polpa di melanzana ben scolata [10] e aggiungetela alla carne [11]. Lasciate cucinare fino a farla appassire [12].
Nel frattempo prelevate la mollica dalle fette di pane e tagliatela a cubetti [13]. Passatela in un mixer fino a sbriciolarla [14]. Aggiungete anche questa nel tegame e lasciate cuocere per un paio di minuti ancora [15].
Dopodichè aggiungete 3-4 cucchiai di sugo di pomodoro e spegnete il fuoco [16]. A questo punto lasciate raffreddare un po' il composto [17], mescolate bene e usatelo per riempire le melanzane [18], infine salate e pepate.
Disponete le melanzane una accanto all'altra in una teglia precedentemente oliata [19], cospargetele ognuna di esse con un cucchiaio di sugo di pomodoro e spolverizzatele con il pecorino grattugiato [20]. Infornate le melanzane ripiene per circa 30 minuti a 180° [21]. Servite le vostre melanzane ripiene ben calde ma dopo qualche minuto di riposo.