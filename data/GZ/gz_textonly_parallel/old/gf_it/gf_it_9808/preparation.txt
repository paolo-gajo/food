Per preparare i biscotti agli spinaci con crema al salmone, passate gli spinaci sotto acqua corrente quindi tamponateli. Scottate gli spinaci per 1 minuto in acqua bollente, salata [1]. Scolateli [2] e lasciateli raffreddare. 
Trasferiteli nel contenitore di un mixer [4], aggiungete la farina [5], il burro freddo a cubetti [6] 
e frullate il tutto azionando il mixer pochi secondi alla volta [7]. Trasferite poi il composto in una ciotola, unite il Parmigiano [8], il sale e il pepe [9]. 
Lavorate il tutto con le mani [10] fino ad ottenere un impasto omogeneo [11]. Avvolgetelo all'interno della pellicola e trasferite in frigorifero per una decina di minuti [12]. 
Nel frattempo preparate il ripieno. Tagliate grossolanamente il salmone affumicato [13]. Trasferitelo in una ciotola e conditelo con il succo di mezzo limone [14], un filo d'olio [15] 
e mescolate il tutto [16]. Versate poi la ricotta in una ciotola [17], unite un filo d'olio [18]
l'aneto tritato [19], un pizzico di pepe [20] e mescolate. Aggiungete il salmone affumicato [21],
mescolate ancora [22] e trasferite il composto in una sacca da pasticcere [23], che riporrete in frigorifero fino all'utilizzo. Riprendete l'impasto e stendetelo tra 2 fogli di carta forno [24], fino ad ottenere uno spessore di 3-4 mm. 
Ricavate poi dei piccoli dischi con un coppapasta di 5 cm di diametro [25] e trasferiteli su una leccarda foderata con carta forno [26] e cuocete in forno statico preriscaldato a 180° per circa 15 minuti nella parte centrale del forno. Man mano impastate nuovamente i ritagli e ricavate altri biscotti. Se l'impasto dovesse risultare troppo morbido trasferitelo in frigorifero. Una volta cotti sfornate i biscotti [27] e lasciateli raffreddare. 
Non appena saranno freddi prendete un biscotto, sistemate al centro un po' di crema al salmone [28] e richiudete con un altro biscotto in modo da creare un sandwich [29]. Procedete così fino a terminare i vostri biscotti agli spinaci con crema al salmone e serviteli [30]. 