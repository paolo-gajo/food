Per realizzare le verdure al forno per prima cosa lavate e asciugate tutte le verdure, poi pelate le patate [1] e tagliatele a pezzetti di 2 cm [2]. Spuntate le zucchine e tagliate anche queste a pezzetti della stessa misura delle patate [3].
Procedete allo stesso modo con le melanzane (4-5). Dividete a metà i peperoni, eliminate il picciolo e i semini interni [6]
e poi tagliateli a pezzetti, sempre di 2 cm [7]. Spuntate le carote e riducetele a rondelle di 2 cm [8]. Mondate la cipolla, affettatela grossolanamente e poi riducete in quarti le fette [9].
Tritate il prezzemolo fresco [10] e tenetelo da parte. Prendete una pirofila, ungetela con l’olio [11] e distribuite all'interno tutte le verdure [12] e gli spicchi d'aglio.
Salate [13], pepate e irrorate con un filo di olio d’oliva [14], poi mescolate per insaporire il tutto [15].
Ora in una ciotola versate il pangrattato, il formaggio grattugiato [16] e il prezzemolo tritato [17] e mescolate con un cucchiaio per amalgamare gli ingredienti [18].
Distribuite la panure sopra le verdure (19-20) e cuocete in forno statico preriscaldato a 180° per 80 minuti. Proseguite poi la cottura per 10 minuti a 200° in modalità grill, così da ottenere una gratinatura dorata in superficie. A cottura ultimata, sfornate le vostre verdure al forno e lasciatele intiepidire prima di servirle [21].