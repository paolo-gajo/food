Per realizzare le lasagne di carnevale iniziate dalla preparazione del ragù: prendete sia la braciola di maiale che la coppa e tagliatele a piccoli bocconcini [1], poi riducete a dadini la pancetta [2], spellate la salsiccia [3] e sbriciolatela, tenete da parte la carne.
Ora sbucciate la cipolla e affettatela finemente [4], fatela appassire in un tegame capiente assieme all’olio evo per qualche minuto [5]. Unite poi la salsiccia sbriciolata e le carni tagliate a pezzi [6], quindi fatele rosolare per bene.
Aggiungete l'alloro [7] e i chiodi di garofano in polvere. Versate il vino rosso [8], lasciatelo sfumare e poi aggiungete la passata di pomodoro [9], salate e lasciate sobbollire il tutto a fuoco basso per almeno due ore. Dopodiché spegnete il fuoco e lasciate raffreddare il tutto.
Con un mestolo forato, prelevate 400 gr di carne scolandola per bene dal sugo di pomodoro [10]; ponetela in una ciotola ed aggiungete la mollica di pane ridotta in briciole [11], il prezzemolo tritato, [12], il sale e il pepe.
Trasferite il composto nella ciotola di un mixer, aggiungete le uova [13] e tritate il composto finché non risulterà ben omogeneo [14]. Con l’impasto ottenuto, fate delle polpettine non più grandi di una ciliegia [15].
Friggetele in olio di oliva [16] e mettetele a scolare dall’olio in eccesso su di un piatto foderato con carta assorbente [17]. Nel frattempo fate rassodare 6 uova [18]
e poi , una volta fredde, tagliatele a fettine sottili con un coltello oppure con l’apposito tagliauova [19]. Tagliate a fettine anche la provola [20] e la mozzarella. In una ciotola, mescolate la ricotta fino a ridurla a crema e stemperatela con un po’ di sugo di pomodoro. [21]
Prendete una teglia delle misure di 30x20 cm e stendete sul fondo un filo di olio evo e un po’ di sugo. Stendete il primo strato di lasagne [22] e copritele poi con la crema di ricotta [23], ponete le uova sode tagliate a fettine sottili e distribuite le polpettine fritte [24],
la mozzarella, la provola [25], il ragù di carne e cospargete con il formaggio grattugiato [26]. Proseguite ponendo un altro strato di sfoglie di lasagna [27]
e proseguite come avete fatto in precedenza alternando gli ingredienti fino ad esaurirli, avendo cura di preparare lo strato finale cospargendolo di solo sugo e formaggio grattugiato (28-29). Infornate in forno statico preriscaldato a 220° per circa 20 minuti (oppure in forno ventilato a 200° per 15-18 minuti), quindi estraete le lasagne di carnevale e lasciatele riposare per 10 minuti prima di servirle.