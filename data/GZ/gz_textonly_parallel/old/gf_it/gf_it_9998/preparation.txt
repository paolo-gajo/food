Per preparare le focaccine senza glutine, sbriciolate il lievito fresco in una ciotola [1], aggiungete il malto di riso [2] e 50 g di acqua tiepida presi dalla dose totale e mescolate con un cucchiaio per sciogliere il tutto [3].
Unite la farina di quinoa [4], la farina di mais [5] e la farina di riso [6] tutte senza glutine e mescolate ancora versando un altro po’ di acqua.
Aggiungete la gomma di xantano [7], poi versate l’acqua rimanente [8] e l’olio [9].
Infine unite il sale [10] e continuate a mescolare [11] fino ad ottenere un composto omogeneo, dalla consistenza densa e cremosa. Coprite la ciotola con pellicola [12] e lasciate lievitare nel forno spento o lontano da correnti d’aria per circa 2 ore, fino al raddoppiamento del volume.
Trascorso il tempo di lievitazione, ungete con un filo d’olio uno stampo per focaccine e versate l’impasto all’interno [13]; noi abbiamo utilizzato uno stampo di 14 cm di diametro con un’altezza di 2 cm. Livellate la superficie con il dorso del cucchiaio [14] e guarnite con il rosmarino tritato [15].
In ultimo aggiungete un altro filo d’olio [16], coprite lo stampo con pellicola [17] e lasciate lievitare per altri 30 minuti. Trascorso questo tempo, cuocete in forno ventilato preriscaldato a 200° per circa 30 minuti. Sfornate e lasciate intiepidire le vostre focaccine senza glutine prima di gustarle [18]!