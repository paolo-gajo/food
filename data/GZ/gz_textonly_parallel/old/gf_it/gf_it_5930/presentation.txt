Le melanzane ripiene sono un piatto tipico della tradizione contadina spagnola che con il passare del tempo si è molto diffuso nella nostra penisola, dando vita a una interessante gamma di varianti. Ogni regione ha ideato la sua versione sulla base dei propri prodotti tipici e molte di loro vorrebbero vantarne l'origine in tutto il paese. Le melanzane ripiene sono una "tradizione" di famiglia, una delle classiche ricette della nonna, realizzate soprattutto d'estate proprio per l'abbondanza di questo ortaggio. Non a caso le melanzane ripiene sono ottime da gustare sia calde che fredde! Da nord a sud vengono farcite con svariati ingredienti come carne, pasta, verdure o riso e di conseguenza vengono servite sia come antipasti, primi, secondi e contorni e addirittura a volte come dolce. Spostandosi da regione a regione, oltre a cambiare il ripieno e il tipo di portata, cambia anche il nome, che viene modificato in base al dialetto del posto. Noi abbiamo scelto di proporvi una ricetta tra le più classiche: le melanzane vengono svuotate della loro polpa, che viene cotta insieme alla carne per creare un ripieno ricco e saporito. Ricoperte con abbondante pomodoro e spolverizzate con pecorino stagionato vengono infine ripassate in forno per fondere tutti i sapori insieme. Le melanzane ripiene sono ideali da gustare anche a temperatura ambiente nei giorni più caldi. Provateci anche voi!