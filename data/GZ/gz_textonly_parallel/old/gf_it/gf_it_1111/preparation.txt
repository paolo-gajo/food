Per preparare il sorbetto all’anguria prendete un'anguria, tagliatela a metà, poi a fette, togliete la buccia e ricavate 600 gr di polpa (se desiderate potete già togliere tutti i semi). Con l’aiuto di un mixer frullate la polpa [1], poi passatela al setaccio [2] e mettetela in una bacinella. Ora dedicatevi alla preparazione dello sciroppo di zucchero: mettete sul fuoco un tegame con 270 gr d’acqua [3],
aggiungete lo zucchero [4], lasciate sciogliere bene e portate a bollore. Dopo 5 minuti spegnete il fuoco, trasferite lo sciroppo in una bacinella e lasciatelo raffreddare finché non arriva a temperatura ambiente. Mettete in frigorifero, per almeno mezz’ora, la polpa di anguria e lo sciroppo di zucchero, in modo che diventino ben freddi. Trascorso il tempo necessario spremete un limone con lo spremiagrumi e passate al setaccio il succo, per eliminare i semi [5]. Unite alla polpa di anguria lo sciroppo di zucchero [6]
e il succo di limone [7]. A questo punto montate a neve ben ferma l’albume di un uovo, unitelo alla polpa di anguria [9] e
amalgamate per bene con l'aiuto di una frusta, deve risultare un composto omogeneo [10]. Versate il composto ben freddo nella gelatiera [11] e lasciate mantecare fino ad ottenere un sorbetto cremoso [12], ci possono volere dai 20 ai 30 minuti. Servite il sorbetto all'anguria ben freddo e gustatelo immediatamente.