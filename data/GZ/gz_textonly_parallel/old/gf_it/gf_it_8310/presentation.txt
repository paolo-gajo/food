Il pan di spagna al cacao è una delle varianti del tradizionale pan di spagna, una preparazione di base molto utilizzata in pasticceria. E’ la base ideale per preparare golose torte da farcire con ogni tipo di crema, come ad esempio quella al latte oppure la classica crema pasticcera, di cui ne esalta piacevolmente il sapore. Oltre che come base per le torte, il pan di spagna al cacao al naturale è perfetto anche come merenda per i bambini: basterà infatti spalmare una fetta con un velo di marmellata per arricchirlo e renderlo speciale! Provate anche ad aggiungere alla farcitura dell’ottima frutta fresca di stagione: sarà una vera bontà!