Avete mai provato le pallotte cacio e ova? Sono delle buonissime polpette senza carne, tipiche della cucina abruzzese! Morbide, gustose e ricche di formaggio! Il formaggio utilizzato solitamente è il Rigatino, ma se non riuscite a trovarlo potete tranquillamente utilizzare del pecorino, e se temete che il gusto sia troppo forte potete miscelarlo con Parmigiano o Grana. Una ricetta della tradizione contadina, ancora oggi tanto apprezzata e servita in tutte le trattorie tipiche della zona. Realizzarle è davvero semplice, una volta preparato l'impasto basterà appallottolarle, friggerle e ripassarle nel sugo. Potrete gustare le pallotte come antipasto o come secondo piatto, o in alternativa potrete farle in versione mignon e utilizzarle per preparare questi spaghetti alla chitarra. Le pallotte cacio e ova sono una vera libidine, preparate con pochi e semplici ingredienti! 