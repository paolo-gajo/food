I tortini con cuore fondente sono la nostra passione, sia dolci che salati, ne abbiamo proprio per tutti i gusti. Con la ricetta dei tortini di polenta con cuore fondente vi sorprenderemo con una rivisitazione di una delle più tradizionali preparazioni casalinghe: la polenta! Per trasformare un piatto rustico in una pietanza raffinata basta poco: uova, polenta e Grana Padano, tre ingredienti semplici, sapientemente mixati in un antipasto da 10 e lode che diventerà il piatto di punta dei vostri menu per le grandi occasioni! Una volta portato in tavola lasciate ai vostri ospiti il gusto di affondare il cucchiaio nel tortino di polenta per scoprire il saporito cuore interno, una delizia per gli occhi e per il palato!