Per realizzare i ravioli di ricotta sardi per prima cosa occupatevi della pasta fresca: in una ciotola capiente versate la farina 00 e la farina di semola [1], aggiungete a filo l’acqua [2] e l’olio [3] mescolando con le mani.
Regolate di sale e continuate a impastare fino a ottenere un composto omogeneo, trasferite l’impasto su una spianatoia e lavoratelo ancora. Se dovesse risultare appiccicoso aiutatevi con una spolverata di farina, dunque formate una palla [4], avvolgetela con pellicola per alimenti [5] e fatela riposare per 30 minuti a temperatura ambiente. Preparate il ripieno versando in una ciotola la ricotta ben scolata, le foglie di menta tagliate grossolanamente [6],
la scorza di limone [7] , il sale [8] e lo zucchero [9]. Mescolate per bene e tenete da parte fino alla formazione dei ravioli.
Occupatevi del sugo di pomodoro, soffriggete in una pentola l’aglio in camicia con un giro d’olio [10]. Aggiungete i pomodorini pelati con il loro succo [11], regolate di sale e cuocete con coperchio [12] e a fuoco dolce per almeno 20 minuti.
Trascorso questo tempo togliete il coperchio e continuate a cuocere per i restanti 10 minuti a fuoco vivace. Spegnete e aggiungete il basilico fresco [13]. Riprendete la pasta e stendetela a uno spessore pari a circa 2 millimetri con il matterello [14], poi coppate con lo stampo per ravioli [15].
Con le dosi indicate, reimpastando anche la pasta avanzata, otterrete circa 48 quadrotti [16], ponete al centro un cucchiaino di ripieno [17] e sovrapponete un altro quadrotto [18].
Pressate i bordi per farli aderire e rifiniteli con i rebbi della forchetta [19]. Adagiate i ravioli su dei vassoi spolverati con farina [20]. Ponete sul fuoco un tegame colmo di acqua salata e quando arriverà al bollore cuocete i ravioli per 2-3 minuti circa [21].
Una volta cotti, scolate i ravioli di ricotta sardi [22], divideteli nei piatti [23] e conditeli con il sugo di pomodoro [24].