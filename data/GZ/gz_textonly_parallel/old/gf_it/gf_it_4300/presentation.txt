Una pasta fresca tirata a mano, una farcia che esalta i prodotti locali, la maestria di cuoche casalinghe, custodi generose, che tramandano di generazione in generazione una ricetta di famiglia: è così che nascono i primi piatti della nostra tradizione. Da Nord a Sud i ricettari regionali ci accompagnano in un viaggio senza tempo per esplorare le pietanze tipiche italiane. Durante questo tour culinario ci siamo imbattuti in un primo piatto appetitoso e senza tempo: i ravioli di ricotta sardi. Una pasta fatta in casa dalle note agrodolci che racchiude l’essenza dei sapori mediterranei di cui è ricca la Sardegna. La ricotta di pecora rappresenta il cuore appetitoso e cremoso dei ravioli, il suo gusto deciso e intenso è qui smorzato dall’aroma agrumato della scorza di limone e dall’aggiunta di un pizzico di zucchero che vi stupirà piacevolmente. Un insolito mix di ingredienti che combina sapientemente il dolce e il salato in questa ricetta intramontabile che ci racconta i colori, i profumi e i sapori di questa meravigliosa isola.