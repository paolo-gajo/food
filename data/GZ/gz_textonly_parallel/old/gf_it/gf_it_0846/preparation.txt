Per preparare gli gnocchi ai 4 formaggi, iniziate lessando le patate per gli gnocchi: in una pentola capiente sistemate le patate e coprite con abbondante acqua fredda [1]. Dal momento in cui l’acqua bolirà contate 30-40 minuti, a seconda della loro grandezza. Fate la prova forchetta e se i rebbi entreranno senza difficoltà nel mezzo allora potrete scolarle. Pelatele mentre sono ancora calde e subito dopo schiacciatele sulla farina che avrete versato sulla spianatoia a fontana [2]. Aggiungete poi l’uovo leggermente battuto insieme a un pizzico di sale [3]
e impastate il tutto con le mani [4] fino ad ottenere un impasto morbido ma compatto [5]. Cercate di lavorarli il meno possibile altrimenti in cottura diventeranno duri. Prelevate una parte di impasto e stendetelo con la punta delle dita per ottenere dei bigoli, cioè dei filoni, spessi circa 2 cm [6]; per farlo aiutatevi infarinando la spianatoia, di tanto in tanto, con della semola.
Nel frattempo, coprite l'impasto rimanente con un canovaccio per evitare che si secchi. Tagliate i filoncini a tocchetti [7] e facendo una leggera pressione con il pollice trascinateli sul rigagnocchi per ottenere la classica forma [8]. Se non avete il riga gnocchi, potete utilizzare una forchetta e trascinarli sui rebbi; anche in questo caso, utilizzate la farina di semola per evitare che si appiccichino. Mano a mano che preparate gli gnocchi di patate sistemateli su un vassoietto con un canovaccio leggermente infarinato, ben distanziati l'uno dall'altro. Tagliate a pezzetti il Gorgonzola [9].
Fate lo stesso con il Casera, la Fontina e l’Emmentaler [10]. In un pentolino scaldate la panna, quindi versate tutti i formaggi a pezzetti (11-12) e cuocete a fiamma bassa per 20 minuti, mescolando spesso per evitare che si formino grumi e per favorire il fondersi dei formaggi.
Una volta pronta la crema ai 4 formaggi [13], potrete lessare gli gnocchi in abbondante acqua; cuoceteli per pochi istanti e non appena saliranno a galla, scolateli con l'aiuto di una schiumarola, versateli man a mano nel tegame con la crema ai 4 formaggi [14]. Mescolate molto delicatamente per non sfaldarli, aromatizzate con del pepe nero a piacere e servite subito i vostri gnocchi ai 4 formaggi [15].