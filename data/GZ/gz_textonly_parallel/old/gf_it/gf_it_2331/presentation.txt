Ormai i pasticciotti leccesi li conosciamo tutti, ma li avete mai immaginati in versione maxi? La torta pasticciotto classica nasce proprio per soddisfare tutte le voglie, grandi e piccole! In questo caso abbiamo realizzato una pasta frolla con lo strutto, alla maniera tradizionale. L'abbiamo farcita con un abbondante strato di crema pasticcera e tante amarene sciroppate. Ovviamente abbiamo voluto rispettare la versione più classica, ma per provare un ripieno alternativo potrete ispirarvi ai nostri pasticciotti con ricotta e crema di limone! La torta pasticciotto classica è un dolce perfetto per ogni momento: colazione, merenda o dopo cena ci sarà sempre spazio per gustarla!E se amate l'abbinamento crema e amarena vi consigliamo di provare anche la crostata amalfitana e la polacca aversana, due buonissimi dolci campani! 