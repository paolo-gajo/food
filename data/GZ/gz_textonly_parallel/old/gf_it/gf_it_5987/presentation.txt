Avete presente quando una torta è in forno e in casa si sprigiona un profumo irresistibile, tanto che per un attimo ci si immagina nella vecchia casa della nonna, da piccoli all'ora della merenda? Quel profumo intenso e genuino si ritrova in questa torta di yogurt al cioccolato: un impasto morbido e soffice grazie alla presenza dello yogurt greco e dell'olio di semi al posto del burro che rendono questo dolce invitante e più leggero. La golosità del cioccolato fondente sciolto a bagnomaria e aggiunto all'impasto dona una nota aromatica e molto golosa a questa torta, ideale per gli appassionati del cioccolato, da gustare a colazione e per una fantastica merenda!