Per preparare la torta de gee per prima cosa dovrete realizzare la pasta matta: versate la farina setacciata in una ciotola e aggiungete il sale [1], poi versate l'aceto [2], l'acqua a temperatura ambiente [3] e iniziate ad impastare con le mani fino ad ottenere un composto omogeneo.
Versate anche l'olio a filo continuando sempre ad impastare [4], poi trasferite il composto su un piano di lavoro e lavoratelo fino ad ottenere un panetto omogeneo [5]. Dategli una forma sferica, copritelo con la pellicola trasparente [6] e lasciate riposare la pasta matta a temperatura ambiente per 40 minuti.
Nel frattempo preparate il ripieno: lavate le coste [7], eliminate i gambi e tagliate solo le foglie a strisce sottili [8]. Poi prendete la ricotta ben scolata e stemperatela con lo yogurt [9].
Aggiungete la maggiorana [10] e mescolate per ottenere una crema omogenea [11]. Riprendete l’impasto dopo il riposo e dividetelo in 2 parti uguali [12].
Con un mattarello stendete una sfoglia che sia più grande della teglia: noi abbiamo utilizzato una teglia alta 3 cm che misura 22 cm di diametro sul fondo e 24 cm sul bordo [13]. Ungete la teglia e adagiate sopra la sfoglia; potete aiutarvi avvolgendo la pasta sul mattarello [14] e srotolandola poi sopra la teglia [15].
Farcite la base con le coste [16]. Salate [17] e versate la farina sopra alle coste [18], per far asciugare l’acqua in eccesso che rilascerebbero le coste in cottura.
Ora ricoprite con la crema di ricotta [19], livellando bene la superficie con il dorso del cucchiaio [20]. Stendete l’altra metà della pasta matta con il mattarello [21].
Quando avrete ottenuto una sfoglia leggermente più ampia della teglia [22], adagiatela delicatamente sopra la tortiera [23] in modo da ricoprirla [24].
Arrotolate il bordo per sigillare il ripieno all'interno [25]. Spennellate con l’olio la superficie [26] e praticate dei fori con la forchetta per non farla gonfiare eccessivamente in cottura. Cuocete in forno statico preriscaldato a 200° per circa 50 minuti. A cottura ultimata, sfornate la torta de gee e lasciatela intiepidire prima di servirla [24].