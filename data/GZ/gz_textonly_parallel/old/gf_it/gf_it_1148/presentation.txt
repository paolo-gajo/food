Le polpette di zucchine alla pizzaiola sono degli appetitosi bocconcini dalla consistenza morbida avvolti da un'aromatica salsa di pomodoro profumata al basilico e arricchiti dal tocco filante della mozzarella. Musa ispiratrice di questa ghiotta pietanza è stata la tradizionale carne alla pizzaiola, una delle ricette casalinghe più amate, di cui abbiamo già sperimentato tante altre gustose varianti: come quella con le alici e l'insolita frittata. Il successo a tavola di queste ricette ci ha convinto a provare queste polpette che una volta portate in tavola stuzzicheranno l’appetito solo a guardarle. La consistenza sugosa del piatto fa intuire che sarà necessaria doppia razione di pane per soddisfare l’inevitabile richiamo della scarpetta!