Per preparare il rotolo porcini e prosciutto iniziate dalla pulizia dei funghi: con un coltellino dalla lama affilata raschiateil terriccio dal fungo e privatelo della parte finale del gambo più dura e terrosa. Potete eliminare la terra rimasta con un pennellino; tuttavia se il porcino ne presenta molta sciacquatelo sotto acqua fredda velocemente, per evitare che assorba troppa acqua e pulitelo accuratamente con un panno [2]. Poi stringendo il gambo del fungo effettuate un movimento rotatorio per separarlo dalla calotta. Ricavate da entrambi delle sottili fettine [3] e tenetele da parte.
Prendete una padella antiaderente e fate rosolare uno spicchio di aglio mondato e intero con l'olio [4]; quando sarà dorato unite i funghi [5], regolando di sale [6] e pepe. Lasciate cuocere a fuoco basso per 10 minuti circa mescolando di tanto in tanto.
A cottura ultimata eliminate lo spicchio di aglio [7] e tenete da parte i funghi, lasciando intiepidire. Stendete ora la pasta sfoglia su un piano di lavoro e adagiate al centro le fettine di prosciutto leggermente sovrapposte: abbiate cura di lasciare 2 cm circa dai bordi laterali perchè arrotolando il ripieno rimanga ben sigillato. Disponete sopra la metà dei funghi porcini oramai tiepidi [8] e i pomodori secchi [9].
Adagiate anche delle fette di formaggio [10], quindi realizzate uno strato con i funghi rimanenti [11] e altri pomodori secchi [12].
Infine adagiate uno strato di formaggio e prosciutto [13]. Spennellate i bordi della sfoglia con dell’uovo sbattuto [14]. Prendete i lati corti della sfoglia e piegateli verso l’interno, sopra al ripieno [15].
Quindi iniziate a comporre il rotolo partendo dal lato lungo della sfoglia [16]: portatelo verso l'interno sopra il ripieno, arrotolate delicatamente fino a formare un cilindro compatto [16]. Sigillate bene tutti i bordi per evitare la fuoriuscita del ripieno in cottura [17]. Adagiate il rotolo su una leccarda foderata con carta forno e spennellate con il rimanente uovo sbattuto tutta la superficie del rotolo [18].
Ora è pronto per essere infornato: fatelo cuocere in forno statico preriscaldato a 200°C per 25 minuti (se utilizzate il forno ventilato a 180°C per 15 minuti). Una volta trascorso il tempo di cottura estraetelo dal forno [20] e lasciatelo riposare 5 minuti per far compattare meglio il ripieno. Quindi tagliatelo a fette e servite il rotolo prosciutto e porcini ai vostri amici!