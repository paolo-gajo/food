Per preparare gli spaghetti all’amatriciana, per prima cosa mettete a bollire l'acqua per la cottura della pasta da salare poi a bollore. Potete quindi dedicarvi al condimento: prendete il guanciale, eliminate la cotenna [1] e tagliatelo a fette di circa 1 cm di spessore [2]; riducete le fette a listarelle di circa mezzo cm [3].
A questo punto scaldate un filo di olio in una padella, possibilmente d’acciaio, e aggiungete il peperoncino intero [4] e il guanciale tagliato a listarelle [5]; fatelo rosolare a fiamma bassa per 7-8 minuti fino a che il grasso non sarà diventato trasparente e la carne croccante; mescolate spesso facendo attenzione a non bruciarlo. Quando il grasso si sarà sciolto, sfumate con il vino bianco [6], alzate la fiamma e lasciate evaporare.
Trasferite le listarelle di guanciale in un piatto [7] e tenetele da parte, versate nella stessa padella i pomodori pelati: sfilacciateli con le mani direttamente all’interno del fondo di cottura [8], proseguite la cottura del sugo per circa 10 minuti. A questo punto l’acqua nel tegame sarà arrivata a bollore, quindi versate gli spaghetti [9] e cuoceteli al dente.
Nel frattempo regolate di sale [10], eliminate il peperoncino dal sugo [11], unite le listarelle di guanciale in padella [12] e mescolate per amalgamare.
Una volta cotti gli spaghetti, scolateli e uniteli direttamente nella padella con il sugo [13]. Saltate molto velocemente la pasta per amalgamarla bene al condimento, se gradite la pasta al dente potete spegnere il fuoco altrimenti versate poca acqua della pasta per proseguire la cottura. Per finire spolverizzate con il Pecorino grattugiato [14]: i vostri spaghetti all’Amatriciana sono pronti per essere serviti [15]!