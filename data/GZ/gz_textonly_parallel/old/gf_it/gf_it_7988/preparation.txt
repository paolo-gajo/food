Per realizzare i baci di dama alla mortadella, per prima cosa preparate l’impasto: versate in una ciotola la farina 00 insieme alla farina di mandorle [1] e mescolate, poi aggiungete il Grana Padano DOP grattugiato [2] e il burro freddo a cubetti [3].
Unite anche il sale [4] e il vino bianco [5] e lavorate con la punta delle dita per incorporare il burro al composto [6].
Continuate a impastare sul piano di lavoro per ottenere un panetto compatto e omogeneo [7]. Dividete l’impasto in 24 palline da circa 20 g l’una e arrotondatele fra i palmi delle mani [8]. Disponete le palline ottenute su una leccarda foderata con carta forno, distanziandole leggermente fra di loro [9], e cuocete in forno statico preriscaldato a 180° per circa 20 minuti.
Nel frattempo potete dedicarvi alla crema per la farcitura: mettete la mortadella nel bicchiere di un mixer insieme al formaggio cremoso [10], la noce moscata [11] e il pepe rosa [12].
Salate a piacere e frullate con un mixer a immersione [13] per ottenere una crema fine e omogenea [14]. Trascorso il tempo di cottura dei biscotti, sfornate e lasciate raffreddare [15].
Farcite metà dei biscottini con un cucchiaino di crema [16] e accoppiateli con i biscottini rimanenti [17]. I vostri baci di dama alla mortadella sono pronti per essere serviti [18]!