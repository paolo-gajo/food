In una ciotola mescolate la farina setacciata con il lievito secco [1], sciogliete il sale nell' acqua [2] e poi incorporatelo alle polveri [3],
versate poi anche l’olio [4], il miele [5] e il burro ammorbidito [6].
Impastate tutto con le mani direttamente nella ciotola [7], quando avrete raccolto tutti gli ingredienti trasferitevi su un piano di lavoro leggermente infarinato [8]. Lavorate l'impasto fino a renderlo liscio ed elastico, dategli una forma sferica e ponetelo in una ciotola, coprite con la pellicola trasparente e lasciate lievitare per 2 ore nel forno spento con la luce accesa o in ambiente tiepido, al riparo da correnti d'aria. Trascorso il tempo di lievitazione riprendete l'impasto che avrà raddoppiato il suo volume [9],
stendete con le mani la focaccia su un piano leggermente oleato, dategli una forma rettangolare [10] e poi trasferitela in una teglia da 35x28 cm oleata bene sul fondo [11]. Coprite con pellicola l’impasto steso [12] e lasciate lievitare ancora per 1 ora, fino a quando la focaccia raggiungerà il bordo della teglia.
Intanto lavate accuratamente i fichi e tagliateli a fette spesse 1cm senza sbucciarli [13]. Riprendete la focaccia lievitate, spennellate la superficie con olio di oliva e distribuite sopra le fettine di fichi [14], facendo una leggera pressione in modo che aderiscano bene all’impasto. Condite con il timo [15],
cospargete la superficie con il miele [16] e il sale grosso. Cuocete in forno statico preriscaldato a 180° per 35 minuti (o ventilato a 160° per 25 minuti). Quando la focaccia sarà ben dorata, sfornatela [17], lasciatela intiepidire poi conditela con le fette di crudo e con ancora un filo di miele e servite la vostra focaccia al crudo e fichi [18]!