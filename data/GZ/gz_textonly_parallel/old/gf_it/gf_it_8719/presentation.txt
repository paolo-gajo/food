La torta rovesciata all’ananas è un morbido dolce alla frutta in cui l’ananas, frutto amato da grandi e piccini, gioca la parte del protagonista! La cottura “rovesciata”, con la frutta sotto anziché sopra l’impasto, regala ai dolci un aspetto scenografico e note di gusto sofisticato come nei cupcake rovesciati all'ananas e nella torta rovesciata alle banane. La particolarità della torta rovesciata all'ananas è il gusto dolceamaro del caramello che si fonde con la freschezza dell’ananas creando un contrasto di sapori delizioso che ben si sposa con la delicatezza della torta. La torta rovesciata all’ananas è un dolce molto versatile, adatto alla colazione, al tè e alla merenda, ma perfetto anche come dessert, magari servito in fette ancora tiepide, accompagnate da una golosa pallina di gelato alla crema o solo panna montata. I vostri ospiti chiederanno il bis di questa versione. 