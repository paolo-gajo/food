Per preparare la cheesecake al cioccolato, iniziate fondendo il burro a fuoco dolcissimo. Quindi lasciatelo intiepidire. Ponete i frollini al cioccolato nel mixer [1] e frullateli. Quindi unite il burro fuso [2] e mescolate il tutto con un cucchiaio per creare una composto friabile. Imburrate e foderate con carta da forno una tortiera di 24 cm di diametro; versate all’interno la base di biscotti e compattatela con il dorso del cucchiaio [3]. Ponete in frigorifero a rassodare per almeno 1 ora (in freezer per almeno 30 minuti).
Nel frattempo preparate la crema al cioccolato: nel mixer ponete la ricotta (che avrete avuto cura di far scolare per almeno 2 ore, meglio ancora se tutta la notte) ed il formaggio fresco spalmabile [4]; unite anche il latte [5] e i semini di 1 bacca di vaniglia [6].
Poi aggiungete lo zucchero [7] e le uova [8]; azionate le lame e frullate gli ingredienti giusto il tempo di amalgamarli. Poi setacciate la maizena [9],
e il cacao amaro per aggiungerli al composto [10]; azionate nuovamente le lame per amalgamare il tutto. Poi fate fondere il cioccolato a bagnomaria (o in forno a microonde) e lasciatelo intiepidire; quindi unitelo a composto [11]. Azionate nuovamente il mixer e terminate di amalgamare il tutto fino ad ottenere una crema omogenea e corposa. Prendete la base oramai rassodata dal frigo (o dal freezer) e versateci la crema [12], distribuendola uniformemente con l’aiuto del dorso di 1 cucchiaio. Cuocete la cheesecake in forno statico preriscaldato a 165° per circa 60 minuti.
Mentre la cheesecake cuoce, preparate le decorazioni: versate la panna fresca liquida in una ciotola fredda [13] e montatela con lo sbattitore elettrico [14] avendo cura di utilizzare le fruste fredde (potete riporre la ciotola e le fruste in frigorifero per alcuni minuti prima di utilizzarle): in questo modo riuscirete a montare più facilmente la panna. Quando la cheesecake sarà cotta [15],
sfornatela e lasciatela intiepidire, quindi sformatela [16], ponetela sul piatto da portata o un’alzatina e, una volta fredda, decoratela con ciuffi di panna montata [17]. Per un tocco raffinato, potete aggiungere alla decorazione della cheesecake al cioccolato, una bacca di vaniglia intera e dei biscottini friabili.