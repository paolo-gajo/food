Soffici, speziati e profumati: gli hot cross buns sono dei panini dolci di origine anglosassone, preparati per tradizione durante le feste pasquali, anche se si trovano oramai tutto l'anno. Sono molto aromatici perchè realizzati con un impasto a cui viene aggiunto un mix di spezie; in questa versione li proponiamo aromatizzati alla cannella, zenzero e scorza d'arancia arricchiti con uvetta. Oltre al gusto decisamente aromatico e dolce, la particolarità degli hot cross buns è la croce in superficie: ricorda la pratica di incidere con questo segno l'impasto del pane prima di farlo lievitare, ma anche uno dei più significativi simboli della cristianità. La croce sui panini si può realizzare in vari modi; noi abbiamo optato per una glassa a base di farina, estratto di mandorle e acqua. A fine cottura il risultato sarà proprio la particolare decorazione, che potrete accentuare ulteriormente guarnendo con della glassa all'acqua. Preparate questi deliziosi hot cross buns per le feste e serviteli per una ricca colazione di Pasqua, insieme ai nostri coniglietti di pan brioche!