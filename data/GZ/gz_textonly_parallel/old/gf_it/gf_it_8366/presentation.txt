Ci sono preparazioni che fanno venire l’acquolina in bocca alla sola vista. Le pesche ripiene al forno sono una di quelle! Un dessert estivo da gustare al cucchiaio che racchiude, in ciascuna metà di pesca, un ripieno di amaretti e cioccolato. Esistono molte versioni delle pesche al forno, tra cui quella piemontese a cui ci siamo ispirati. Servendo questi deliziosi scrigni di frutta ripiena, scoprirete come la dolcezza delle pesche a polpa gialla si fonde con il cioccolato fondente e il gusto inconfondibile degli amaretti. Noi non siamo riusciti a resistere al profumo (e al sapore!) avvolgente di questo dessert appena sfornato… e siamo sicuri nemmeno voi!