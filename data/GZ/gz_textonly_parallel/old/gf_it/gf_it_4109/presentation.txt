D'autunno gli alberi si trasformano e le foglie abbandonano il loro colore verde passando dal giallo al rosso fino a cadere e posarsi sul terreno. Ci siamo ispirati ai colori intensi di questa stagione creando un piatto tipicamente autunnale: il risotto radicchio e gorgonzola. Tra gli ingredienti fondamentali troviamo il radicchio con il suo color rubino, le nocciole tostate tipicamente dorate e le cipolle rosse caramellate con la loro tinta violacea. Oltre a dare colore tutti questi ingredienti sono fondamentali per il gusto e la consistenza del piatto... assaggio dopo assaggio percepirete un sapore leggermente amarognolo smorzato dalla dolcezza delle cipolle (che potete ritrovare nel risotto cipolla e gorgonzola) e dalla croccantezza della frutta secca. Scoprite il segreto di questo cremoso risotto, senza aggiunta di burro ma mantecato con un tipo di formaggio da sempre abbinato al radicchio: il gorgonzola dolce, dalla pasta molle che rende il tutto ancora più squisitamente cremoso! E se amate questo abbinamento non perdete l'occasione di realizzare appetitosissimi supplì radicchio e gorgonzola!