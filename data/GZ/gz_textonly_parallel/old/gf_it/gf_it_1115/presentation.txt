"Quale cibo sopraffino è il felsineo tortellino: dentro al brodo di cappone, te lo mangi in un boccone. Se poi metti panna o ragù, te lo gusti ancora di più!" Anche su internet impazzano filastrocche in omaggio al grazioso gioiello di pasta fresca ripieno di carne. Questa in particolare ci è sembrata perfetta per introdurre i tortellini panna e prosciutto, uno dei piatti più tradizionali e gustosi per un buon pranzo della domenica! Certo, la ricetta che li vede cotti in brodo è un classico e per i puristi è l'unico vero modo per gustare i tortellini bolognesi. Ma scoprite la bontà di assaporarli con la deliziosa crema di panna fresca e morbido prosciutto cotto a dadini. Una spolverata di Parmigiano reggiano e saranno ancora più deliziosi. Per prepararli riunite tutta la famiglia, come si faceva un tempo: la genuinità e la soddisfazione di farli a mano donerà ai tortellini panna e prosciutto un sapore ancora più unico e autentico!