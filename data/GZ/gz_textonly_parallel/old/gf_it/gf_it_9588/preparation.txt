Per preparare la torta in barattolo iniziate dalla pasta biscotto al limone. Dividete i tuorli dagli albumi e sbatteteli con le fruste elettriche con 45 gr di zucchero [1]. Unite il miele [2] e proseguite fino a che non diventano chiari e molto spumosi e aromatizzate con la scorza del limone [3].
Montate gli albumi a neve non troppo ferma assieme al restante zucchero [4], in modo che non si formino grumi quando li unirete ad altri ingredienti, quindi unite i due composti con una spatola senza smontarli [5]. Aggiungete la farina setacciata [6] ed amalgamatela al composto.
Stendete il composto su una teglia delle dimensioni di 36x27cm foderata con carta da forno, e livellatelo con una spatola piatta e liscia [7]. Infornate in forno statico già caldo a 190° per 5 minuti; la superficie del dolce deve diventare appena dorata e non dovrete mai aprire il forno (che tratterrà al suo interno l’umidità) durante la cottura. Estraete quindi la pasta biscotto dal forno [8] e lasciatela raffreddare. Intanto preparate la pasta biscotto al cioccolato: dividete i tuorli dagli albumi [1] e sbattete i tuorli assieme con il miele [9]
e metà dello zucchero [10]. Montate i tuorli fino a che non diventino chiari e molto spumosi [11]. Montate anche gli albumi a neve non troppo ferma con il restante zucchero, quindi unite i due composti con una spatola senza smontarli [12].
Aggiungete delicatamente la farina setacciata assieme al cacao in polvere [13] ed amalgamate il composto. Stendete su una teglia delle dimensioni di 36x27cm foderata con carta da forno [14]. Infornate in forno statico già caldo a 190° per 5 minuti. Estraete la pasta biscotto dal forno [15] e fatela raffreddare.
Intanto occupatevi della crema: frullate nel mixer i lamponi (16-17), setacciate la salsa ottenuta per eliminare i semi e raccoglietela in una ciotola con lo yogurt [18],
mescolate con la frusta per amalgamare gli ingredienti [19] e poi aggiungete metà dello zucchero a velo [20]. A parte montate la panna fresca e aggiungete l’altra metà dello zucchero a velo [21].
Incorporate la panna montata alla crema di lamponi e mescolate delicatamente [22]. Quindi prendete un coppapasta di 7 cm di diametro e ritagliate 4 dischi dalla pasta biscotto al limone [23] e 8 da quella al cioccolato [24].
Per comporre la torta munitevi di barattoli di vetro della capacità di 200 ml: trasferite la crema in una sac-à-poche con punta liscia e formate uno strato di crema, poi poneteci sopra un disco al cacao [25], poi di nuovo uno strato di crema [26] e sopra adagiate un altro disco di pasta biscotto al limone [27],
proseguite con un altro strato di crema, un disco di biscotto al cacao [28] e terminate con la crema avendo cura di lasciare 1 cm dal bordo. Decorate con i lamponi freschi [29] e riccioli di cioccolato fondente [30]. La vostra torta in barattolo è così pronta per essere gustata!