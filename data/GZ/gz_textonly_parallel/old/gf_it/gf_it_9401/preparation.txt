Per realizzare il rotolo alla vaniglia e fragole, iniziate dalla farcitura: ponete la gelatina in fogli in una ciotola con l’acqua fredda per 10 minuti in modo da ammorbidirla [1]; lavate e tagliate a pezzettini le fragole [2], ponetele in una padella con lo zucchero [3]
e cuocetele quanto basta per ammorbidirle [4]. Passate le fragole nel passaverdure [5] e raccogliete in una ciotola la purea ottenuta. Quando i fogli di gelatina saranno morbidi, strizzateli bene e incorporateli alla salsa di fragole ancora calda [6].
In un’altra ciotola setacciate la ricotta [7], unite lo zucchero a velo, poi versate la salsa di fragole [8] e mescolate fino ad ottenere una crema rosata.
Montate a neve la panna [10] e incorporatela alla crema [11]. Trasferite la crema in una ciotola larga così che si raffreddi più rapidamente, copritela con la pellicola trasparente [12] e lasciatela rassodare in frigorifero per circa 2 ore.
Ora occupatevi della pasta biscotto. In una ciotola ponete i tuorli (avendo cura di tenere da parte gli albumi) con 90 g di zucchero [13] e montate il composto con le fruste elettriche, poi unite il miele [14]; incidete a metà la bacca di vaniglia [15], estraete i semi
e aggiungeteli all’impasto [16] e continuate a montare fino ad ottenere un composto chiaro. Montate a parte gli albumi [17]; quando saranno spumosi unite i restanti 50 g di zucchero [18].
Incorporate gli albumi appena montati all’impasto facendo attenzione a non smontarli [19]. In una ciotolina unite il lievito alla farina e setacciateli raccogliendoli nel composto di uova [20], poi mescolate delicatamente per amalgamare il composto [21].
Prelevate una piccola porzione di impasto (4 cucchiai) [22], prendete il colorante rosso e versate qualche goccia in questa piccola parte di impasto [23]; aggiungete il colorante poco alla volta fino ad ottenere il colore rosso intenso. Trasferite l’impasto colorato in un dosatore di salse con beccuccio stretto (in alternativa usate una sac-à-poche usa e getta tagliando appena la punta) e realizzate dei cuoricini di circa 2 cm su un foglio di carta da forno adagiato sulla leccarda, distribuite i cuoricini su tutta la teglia e distanziateli tra di loro [24]. 
Cuocete i cuoricini in forno statico preriscaldato a 220° per 2 minuti (se forno ventilato a 200° per 1 minuto circa). A cottura ultima, sfornate i cuoricini e riprendete la restante parte di impasto della pasta biscotto e distribuitela sulla leccarda sopra i cuoricini [25], cuocete per altri 7 minuti a 220° sempre in forno statico preriscaldato (se forno ventilato a 200° per 3-4 minuti). Trascorso il tempo di cottura sfornate la pasta biscotto e trasferitela ancora calda sul piano di lavoro, spolverizzate la superficie con lo zucchero semolato e ricopritela con la pellicola a contatto [26], in questo modo rimarrà morbida ed elastica e non si creperà arrotolandola. Quando si sarà raffreddata, eliminate la pellicola dalla pasta biscotto e farcitela con la crema di fragole avendo cura di lasciare un bordo di un paio di centimetri [27].
Arrotolate la pasta biscotto [28] e avvolgetela con la pellicola stringendo bene le due estremità a caramella in modo da compattare il rotolo [29]. Fate rassodare il rotolo alla vaniglia e fragola in frigorifero per circa 4 ore e poi servitelo tagliandolo a fette [30].