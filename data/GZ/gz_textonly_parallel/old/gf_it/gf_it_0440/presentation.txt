A solo sentire la parola pancake, corrono alla mente immagini di soffici frittelline dolci impilate su un piatto da colazione, su cui stilla una colata di sontuoso sciroppo d’acero dal profumo resinoso e dal colore lucido e ambrato. Ed è subito acquolina in bocca… accompagnata da un po’ di senso di colpa. Spesso cotanta bontà ha un prezzo, se si parla di calorie! Però noi di Giallozafferano abbiamo a cuore la colazione, come ogni altro momento dolce della giornata, per questo abbiamo ideato una versione più light della ricetta più amata dell'american breakfast: pancake senza burro! Soffici e deliziosamente spugnosi come gli originali pancake, ma più leggeri grazie allo yogurt, i pancake senza burro sono facili e veloci da preparare e accompagnati da frutta fresca e confetture senza zucchero regalano momenti di irresistibile bontà, senza il contorno di "indigesti" rimorsi calorici... provate anche i pancake proteici, ideali dopo l'attività sportiva, oppure i mini plumcake senza zucchero e avrete realizzato una colazione davvero speciale da condividere con la famiglia o gli amici!