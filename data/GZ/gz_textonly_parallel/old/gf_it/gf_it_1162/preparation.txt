Per preparare la casoeûla iniziate preparando il brodo di carne. Quindi prendete i piedini di maiale e tagliateli in due nel senso della lunghezza [1]. Fiameggiateli per bruciare i peletti e le setole superficiali [2] e ripetete l'operazione anche per la cotenna [3].
Raschiate la cotenna all’interno per togliere il grasso in eccesso [4]. Procedete fiameggiando anche l’orecchio [5] ed eliminate la parte più dura di esso [6].
Sciacquate tutto sotto un getto di acqua fredda [7] e mettete a bollire i pezzi per circa 1 ora per sgrassarli totalmente [8]. Mentre la carne cuoce, tritate finemente sedano carote e cipolla [9].
Prendete un tegame dal fondo spesso e dai bordi alti, oleate il fondo e unite il burro da far sciogliere a fuoco dolce [10]. Quando sarà sciolto completamente unite la cipolla [11]; potete versare un mestolo di brodo per aiutare la cottura cottura della cipolla, che dovrà appassire senza bruciare [12].
Intanto, prendete la salsiccia, effettuate un taglio al budello nel senso della lunghezza ed eliminatelo [13]; quindi tagliatela in pezzetti di circa 10 cm di lunghezza [14]: versate ora le costine e la salsiccia nel tegame in cui avete soffritto la cipolla [15].
Unite anche i salamini [16] e girate la carne per rosolarla in modo uniforme [17]. Quando sarà ben rosolata, sfumate con il vino bianco [18].
Quando sarà totalmente evaporato, togliete la carne e riponetela in una ciotola [19]. Nello stesso tegame sarà rimasto un po’ di liquido di cottura: unite sedano e carote tritate finemente [20]. Lasciate appassire 1-2 minuti a fuoco dolce e poi versate la passata di pomodoro [21].
Diluite con un mestolo di brodo [22]. Salate e pepate, mescolando per amalgamare gli ingredienti. Ora coprite con il coperchio [23] e lasciate cuocere lentamente 15-20 minuti mescolando di tanto in tanto per evitare che il sugo si attacchi al fondo del tegame. Nel frattempo prendete la verza: lavatela e sfogliatela (non è necessario asciugarla, purché non ci sia troppa acqua rimasta aderente dopo il lavaggio). Eliminate la parte bianca dura del torsolo [24].
Dopodiché tagliate le foglie grossolanamente [25] e aggiungetele nel tegame con la passata di pomodoro [26]: fatele appassire dolcemente affinché perdano la loro acquosità. Mescolate di tanto in tanto per evitare che si attacchi al fondo del tegame. Coprite con il coperchio e lasciate andare a fuoco lento per 10 minuti.
Unite ora costine, salsicce e salamini che avete tenuto da parte [28]. A questo punto gli altri tagli del maiale saranno pronti: scolateli [29] e riducete la cotenna in piccole listarelle [30].
Ripetete l’operazione anche per l’orecchio [31]. Infine unite le listarelle dei tagli di maiale nel tegame insieme agli altri ingredienti (32-33).
Aggiungete anche il piedino [34] e smuovete il tegame per fare in modo che il sugo ricopra la carne, ammorbidendola e insaporendola. Coprite [35] e lasciate cuocere in questo modo per circa 1 ora a fuoco dolce: la carne dovrà essere morbida e staccarsi dalle ossa. Nel caso si asciugasse troppo potete aggiungere un mestolo di brodo. Ultimata la cottura, la consistenza finale della preparazione dovrà risultare piuttosto asciutta, il sugo invece denso e gelatinoso. Lasciate riposare la casoeûla [36] alcuni minuti prima di servire accompagnandola a piacere con della polenta fumante!