Per preparare il pane di Babbo Natale, iniziate a sciogliere il lievito insieme all’acqua tiepida [1], mentre nel latte tiepido aggiungete lo zucchero [2] e il sale e mescolate per amalgamare gli ingredienti. Prendete una ciotola capiente e versate la farina setacciata, quindi aggiungete prima l’acqua in cui avete disciolto il lievito [3],
poi versate anche il latte con zucchero e sale [4]. Quindi iniziate ad impastare e a mano a mano versate anche l’olio d’oliva [5] a filo. Quando l’olio sarà incorporato, versate anche il burro ammorbidito a fiocchetti [6] poco alla volta, aggiungendone altro quando il precedente sarà incorporato.
Impastate il tutto nella ciotola, poi trasferite l’impasto su un ripiano leggermente infarinato. Maneggiatelo energicamente [7] fino ad ottenere un impasto morbido, omogeneo e liscio. Formate una palla, ponetela in una ciotola, copritela con la pellicola [8] e lasciatela lievitare a temperatura ambiente per un paio d’ore (o fino a quando avrà raddoppiato il suo volume) [9].
Passato il tempo necessario riprendete l'impasto, dividete l'impasto in due parti, una di circa 900 gr e l'altra di 450 g. Stendete quella più grande [10] dando una forma a triangolo di 36 cm di altezza, con la punta larga circa 6 cm e la base di 23 cm, con angoli arrotondati che rappresentano la testa e il cappello di Babbo Natale. Stendete il triangolo di pasta su una leccarda rivestita con carta da forno e spennellate con dell'acqua [11]. Poi con il taglia pasta fate delle striscioline di circa 1 cm di spessore, per tutta la base del triangolo [12].
Dall'impasto rimanente, togliete un quarto che servirà per decorare, mentre il resto stendetelo leggermente e con il taglia pasta realizzate delle fettucce di 1 cm di spessore senza tagliarle del tutto [13]. Attorcigliate le strisce su loro stesse per dare movimento alla barba e adagiatela a circa metà del triangolo, lasciando spazio per la base del cappello e gli occhi [14]. Con parte dell'impasto avanzato, realizzate dei filoncini di lunghezze diverse che potete unire insieme per creare i baffi [15].
Fate anche il naso con una pallina di impasto e adagiate naso e baffi al centro della barba [16]. Poi ripiegate leggermente la punta per simulare il cappello natalizio [17], poi realizzate un pon pon e bucherellatelo con le forbici [18].
Posizionate il pon pon [19] e poi dedicatevi alla base del cappello con la pasta rimanente, facendo un filoncino [20] da schiacciare leggermente [21].
Rifinite il bordo con un tagliapasta dentato [22], spennellate la fronte del Babbo Natale con l'acqua [23] e adagiatevi la base del cappello [24].
Create gli occhi con due olive nere [25] e spennellate tutto il pane di Babbo Natale con un uovo sbattuto [26]. Nell'uovo sbattuto che avanza, versate qualche goccia di colorante rosso fino ad ottenere la colorazione desiderata [27].
Con un pennellino colorate di rosso il cappello [28] e il naso [29] quindi cuocete il pane di Babbo Natale in forno statico preriscaldato a 180° per 35 minuti (se ventilato a 160° per circa 25-30 minuti). Quando sarà cotto, sfornatelo [30], lasciate intiepidire e gustatelo per festeggiare il Natale!