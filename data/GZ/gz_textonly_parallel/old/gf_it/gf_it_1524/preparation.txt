Per preparare la colomba di Pasqua iniziate mettendo in ciotola farina, lievito fresco sbriciolato [1], latte [2] e acqua [3] a temperatura ambiente. 
Mescolate bene con una frusta [4]. Una volta ottenuto un composto liscio e molto idratato copritelo con pellicola trasparente [5] e riponetelo a lievitare ad una temperatura di 25-27° per 2 ore o fino a che non sarà raddoppiato di volume [6]. Se la temperatura in casa è più bassa non preoccupatevi, basterà lasciarlo lievitare per più tempo. In alternativa potete metterlo anche in forno spento con la luce accesa.
Una volta che l’impasto sarà lievitato, trasferitelo nella ciotola di una planetaria dotata di gancio e unite lo zucchero [1]. Azionate la macchina e incorporate la farina poco per volta [8]. Continuate a lavorare in modo da farla assorbire completamente. 
Potete aggiungere l'uovo [10] e continuare a lavorare sino ad ottenere un impasto liscio [11]. Solo a questo punto potrete aggiungere il burro morbido, sempre poco per volta, sino a completo assorbimento [12]. E' importantissimo aggiungere il burro lentamente, un pezzetto alla volta, aspettando che sia ben assorbito prima di aggiungerne ancora. 
Continuate a lavorare l'impasto fino a che sarà ben incordato [13]. Non vi fermate prima perchè l'incordatura è fondamentale. Trasferitelo poi su un piano da lavoro [14] e, aiutandovi con un tarocco, lavoratelo per qualche istante, per dare all'impasto una forma sferica [15]. Non aggiungete farina in questa fase.
Trasferitelo all'interno di una ciotola di vetro [16], coprendolo con pellicola trasparente [17]. Lasciate lievitare nuovamente, ad una temperatura di 25-27° per 2 ore- 2 ore e mezza o fino a che non avrà raddoppiato nuovamente il suo volume [18]. Anche in questo caso vale la stessa regola di prima: se la temperatura in casa è inferiore potete allungare i tempi di lievitazione o mettere l'impasto in forno spento solo con la luce accesa. Oppure potete poggiare sul fondo del forno spento una ciotola con acqua calda in modo da creare la giusta umidità e calore nella camera di lievitazione. L'importante è che l'impasto raddoppi. 
Una volta che sarà lievitato, sciacquate l'uvetta e mettetela in ammollo in acqua per almeno una decina di minuti [19]. Nel frattempo versate l’impasto nella ciotola della planetaria [20] e unite lo zucchero [21]. 
Montate il gancio, azionate la macchina a velocità moderata e, quando lo zucchero sarà stato completamente assorbito, versate la farina poco per volta [22] e lasciatela incorporare. Quindi unite lentamente anche l'uovo [23] e, quando sarà ben assorbito, aggiungete il sale [24].
Aspettate ancora pochi istanti fino a quando sarà assorbito, quindi aggiungete il burro morbido poco per volta aspettando che il pezzetto sia stato assorbito prima di aggiungerne un altro [25]. Anche in questo caso serve pazienza. Quando il burro sarà stato assorbito, procedete con gli aromi: i semi di una bacca di vaniglia [26], le scorze di arancia candita tagliate a cubetti [27].
Unite anche la pasta d'arancia [28]. A questo punto scolate bene l'uvetta [29] e incorporatela all'impasto [30]. 
Lavorate l’impasto fino a che non risulterà ben incordato avendo incorporato canditi e uvetta, in totale ci vorranno circa 20 minuti [31] Anche questa fase è importante: non arrestate la planetaria fino a quando non sarà ben incordato. Trasferite l'impasto su un piano leggermente infarinato [32], appiattitelo delicatamente con le mani e dategli delle pieghe di rinforzo portando i lembi esterni della pasta verso l'interno [33]. 
Una volta date le pieghe di rinforzo conferite all'impasto una forma sferica [34] e trasferitela all'interno di una ciotola di vetro capiente, coprite con pellicola trasparente [35] e lasciate lievitare a temperatura ambiente per circa 1 ora. La lievitazione dovrà partire, se serve più tempo in questo senso aspettate di più prima di mettere in frigo. Poi riponete la ciotola in frigo a maturare per 16 ore. E' normale che in questo lasso di tempo l'impasto non cresca o raddoppi di volume. Trascorse le 16 ore, tiratelo fuori dal frigo e ponetelo a temperatura ambiente per circa 1 ora [36]. 
Terminata quest'ultima fase, trasferite l'impasto su un piano di lavoro leggermente infarinato: risulterà piuttosto idratato, ma ancora abbastanza freddo e facile da lavorare. Dividete l'impasto in 2 parti: una da circa 400 g, che servirà per formare il corpo, e una da circa 470 g, che servirà per formare le ali della colomba [37], in ogni caso una più grande e una leggermente più piccola. Prendete la parte più grande, allargatela sul piano con le mani in modo da formare un rettangolo [38] e arrotolatela dal lato più corto per formare un filone [39]. 
Posizionate il filone all’interno dello stampo ripiegando le estremità sino a riempire la forma delle ali [40]. Prendete poi la porzione di impasto da 470 g, allargatela sul piano e arrotolatela [41] in modo da formare un secondo filone [41].
Posizionatelo sopra l’altro filone, nella parte più lunga dello stampo per formare il corpo della colomba [43]. Trasferite su un vassoio [44], coprite con pellicola solo appoggiandola sopra [45] e lasciate lievitare per circa 3 ore a temperatura ambiente (lontano da correnti d'aria), o fino a che raggiungerà quasi il bordo dello stampo. Considerate che potrebbe volerci più tempo in questa fase ed è una fase importante: fino a quando non avrà raggiunto il bordo come indicato non consigliamo di infornare. 
Quando la colomba sarà lievitata, potete occuparvi della glassa: versate in un mixer le mandorle e le nocciole pelate, unite lo zucchero di canna [48] e frullate il tutto. Trasferite il composto in una ciotola, aggiungete la farina fioretto [47], l'amido di mais [48], 
l'albume [49] e lavorate il tutto con una frusta per pochi minuti [50], fino ad ottenere una glassa omogenea [51]. 
Riprendete quindi la colomba ormai lievitata [52], eliminate la pellicola e cospargetela interamente con la glassa appena preparata, stendendola delicatamente a coprire tutta la superficie, senza esercitare troppa pressione [53] [54].
Guarnite con le mandorle [55] e con la granella di zucchero [56]. Trasferite lo stampo su una teglia [37] e cuocete la colomba in forno statico preriscaldato a 170° per 55 minuti sul ripiano centrale. Per evitare che si colori troppo superficialmente in cottura posizionate una teglia da forno sopra la colomba, attenuando così il calore proveniente dalla serpentina. 
Una volta sfornata, inserite degli spiedini lunghi di acciaio sull'intera lunghezza della colomba [58] e posizionatela capovolta, sospesa su dei sostegni, per lasciarla raffreddare. Questo farà sì che la colomba, raffreddandosi, non collassi al centro. Una volta fredda estraete gli spiedini di acciaio e servite la vostra colomba di Pasqua [60]!