Si è ufficialmente aperta la stagione dei pic-nic! Sfoderiamo i nostri cestini di vimini e prepariamoci a preparare tanti sfiziosi manicaretti da portare alle nostre gite fuori porta come la torta salata di zucchine! Protagoniste assolute dei nostri pranzi en plein air, le torte salate sono un classico immancabile delle preparazioni casalinghe, perfette da cucinare in anticipo e sfiziosissime da gustare sia calde che fredde. Ma non pensate alla solita torta salata con pasta brisè, in questa ricetta vi proponiamo un’aromatica pasta matta profumata al timo. Facile e veloce, la pasta matta è uno speciale impasto senza burro perfetto come alternativa veloce alla pasta brisè o alla pasta per la pizza Per la farcitura della torta salata di zucchine ci viene in aiuto la bella stagione con le sue polpose zucchine e per dare un tocco sfizioso abbiamo aggiunto irresistibili cubetti di pancetta. Siete pronti a mettere le mani in pasta? Venite a scoprire la nostra ricetta! E se questa ricetta vi è piaciuta allora scoprite anche la nostra torta salata con patate e mortadella!