Per preparare gli involtini di melanzane, per prima cosa lavate e asciugate le melanzane, poi eliminate il picciolo e tagliatele per il lungo con una mandolina per ottenere 12 fette spesse circa 2 mm [1]. Se desiderate, potete tamponare le fette di melanzana con della carta assorbente per togliere il liquido di vegetazione in eccesso [2]; questo passaggio è facoltativo. Posizionate le fette di melanzana su una leccarda foderata con carta forno e cuocete in forno ventilato preriscaldato a 170° per 10 minuti [3].
Nel frattempo, scaldate l’olio in un pentolino, aggiungete la passata di pomodoro [4]; cuocete a fuoco medio per 10 minuti, mescolando di tanto in tanto, poi aggiustate di sale [5] e pepe. Usando la mandolina, riducete il caciocavallo a fettine possibilmente dello stesso spessore di quelle di melanzana [6].
Ora potete assemblare gli involtini: posizionate una fetta di melanzana, fatta leggermente intiepidire, sul tagliere, aggiungete una fettina di prosciutto cotto [7] e finite con un paio di fettine di caciocavallo [8], poi arrotolate ciascuna fetta di melanzana [9]; continuate fino a terminare gli ingredienti.
Posizionate i rotolini in una pirofila con la chiusura rivolta verso il basso [10]. Dopo averli posizionati tutti uno vicino all'altro nella pirofila, cospargete gli involtini con il sugo di pomodoro preparato in precedenza [11]. Infine, tagliate il caciocavallo rimasto al coltello [12]
e distribuitelo sopra agli involtini [13]. Cuoceteli in forno statico preriscaldato a 180° per 7 minuti, poi azionate il grill a 240° e cuocete per altri 3 minuti [14]. I vostri involtini di melanzane sono pronti per essere serviti [15], magari aggiungendo qualche fogliolina di basilico fresco! 