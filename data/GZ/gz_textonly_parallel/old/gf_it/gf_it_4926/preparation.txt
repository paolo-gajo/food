Per preparare la pizza fritta con mortadella e fiordilatte come prima cosa lasciate scorrere l'acqua dal rubinetto e quando sarà fresca prelevate la dose richiesta nella ricetta e trasferitela in una ciotola capiente. Aggiungete il lievito di birra [1] e scioglietelo con le mani [2]. Setacciate la farina all'interno di una ciotola, aggiungete il sale all'interno [3]
e mescolate con il dorso di un mestolo di legno [4]. Aggiungete quasi metà della farina [5] e mescolate con il cucchiaio fino ad ottenere una pastella [6]. Realizzate queste operazioni lentamente per rispettare i tempi di assorbimento della farina.
Aggiungete la restante farina a pioggia ad intervalli [7], in questo modo l'impasto risulterà più morbido e riuscirete a regolarvi meglio sulla quantità d'aggiungere. Non appena avrete incorporato tutta la farina necessaria con il cucchiaio di legno iniziate ad impastare con le mani all'interno della ciotola [8], riportando l'impasto verso l'interno e raccogliendo la farina sui bordi interni della ciotola. Quando il contenitore sarà pulito trasferite l'impasto sul piano di lavoro: sarà ancora grezzo ma avrà già una sua compattezza. Aggiungete un velo di farina e realizzate delle pieghe per 2-3 minuti, aggiungendo eventualmente ancora pochissima farina. L'impasto non dovrà risultare troppo liscio. Ora continuate a lavorare "chiudendo" l'impasto, in questo modo: sbattetelo sul piano afferrando il panetto a metà in modo che si crei una piega e che stendendolo e portandolo avanti si richiuda su se stesso [9]. In questo modo inizierà a formarsi la maglia glutinica e incorporerete dell'aria all'interno. Fate quest'operazione circa 10 volte, non oltre, altrimenti l'impasto si incorderà. 
Compattate la pagnotta, lasciate l'impasto sul piano e copritelo con della pellicola [10]. Aspettate 10-15 minuti, trascorso questo tempo noterete che l'impasto sarà diventato liscio, setoso e più compatto. Questa operazione è conosciuta anche come "puntata". Togliete la pellicola, mettete su poca farina, realizzate un intaglio centrale [11] per creare un filone [12]. 
Ricavate 4 porzioni da circa 170 g [13]. Pirlate ciascuna porzione sul piano, senza stringere troppo [14], ma sigillate bene il vortice che si crea sul fondo [15]. 
In questo modo otterrete 4 palline perfettamente sferiche, trasferitele in una cassetta per alimenti, distanziandole almeno di 2 cm [16]. Coprite con il coperchio e lasciate lievitare per 6-8 ore in un luogo fresco, controllando di tanto in tanto la lievitazione. A questo punto occupatevi degli ingredienti per il ripieno. Tagliate grossolanamente la mortadella [17]. Tagliate anche il fiordilatte prima a fette e poi a pezzettini [18]. 
Trasferite la ricotta in una ciotola, aggiungete l'acqua [19] e lavorate fino ad ottenere una consistenza liscia e cremosa [20]. Quando l'impasto sarà ben lievitato, mettete a scaldare l'olio, dovrà raggiungere la temperatura di 200°. Utilizzando una stecca ben infarinata prendete una pallina di impasto, staccandola dal fondo [21].
Posizionatela sul piano e con le mani asciutte iniziate a stenderla [22], dovrete ottenere un disco più piccolo rispetto alla solita pizza. Disponete al centro 1/4 della ricotta lasciando 3 cm puliti dal bordo. Aggiungete un po' di fiordilatte [23], un po' di mortadella [24], 
del pepe nero grattato al momento [25] e delle foglioline di basilico [26]. Chiudete la pizza a mezzaluna [27], 
sigillate bene i bordi schiacciando con le dita [28], sollevatela delicatamente, capovolgetela [29], schiacciate ancora il bordo con i pugni e assicuratevi che non ci siano buchi. Quindi sollevatela per trasferirla nella pentola con l'olio bollente e naturalmente si allungherà, quindi immergetela nell'olio caldo [30].
Utilizzate due schiumarole, con una tenete immersa la pizza e con l'altra spostate l'olio sopra. Aspettate pochi istanti [31], capovolgetela e proseguite la cottura fino a che sarà ben dorata [32]. Scolatela, disponetela su un vassoio con carta per fritti [33] e proseguite con la stesura e la cottura delle altre. Gustate le pizze fritte ben calde! 