L’inverno con le sue giornate fredde e le poche ore di luce è capace anche di regalarci ingredienti preziosi che riempiono la cucina di colore e sapore, come per esempio i broccoli, un ortaggio molto amato in quanto ricco di gusto e povero di calorie! I medaglioni di merluzzo e broccoletti sono degli appetitosi burger di pesce arricchiti con un impasto di patate lesse e broccoli, che si caratterizzano per la loro morbida consistenza e il sapore delicato, il tutto accompagnato da un fresco contorno di pomodorini. Un secondo piatto ottimo per assaporare le parti più pregiate del pesce in una versione semplice e genuina, che saprà conquistare anche i palati dei più piccoli! Portate in tavola i medaglioni di merluzzo e broccoletti e stupite i vostri familiari con una pietanza diversa dal solito: sana, nutriente, ma al tempo stesso gustosa e colorata!