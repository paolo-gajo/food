Per realizzare i cupcakes al miele decorati iniziate dalla preparazione dell’impasto di base: ponete in una ciotola il burro ammorbidito a pezzetti e lo zucchero [1] e lavorate il composto a crema [2]; unite l'uovo [3] e continuate a lavorare gli ingredienti fino ad ottenere un composto chiaro e spumoso.
In una ciotola a parte versate la farina, la frumina, poi unite anche il lievito e un pizzico di sale [4]; setacciate le polveri nella ciotola contenente il composto di burro, zucchero e uovo [5] e mescolate con un cucchiaio di legno per amalgamare gli ingredienti, poi versate il latte a temperatura ambiente [6],
mescolate e per ultimo unite il cacao amaro in polvere [7]. In un pentolino per bagnomaria sciogliete il cioccolato fondente tritato [8], unitelo al composto e mescolate per ottenere un impasto omogeneo [9].
Trasferite l’impasto in una sac-à-poche con bocchetta liscia e spremetelo dentro i pirottini di carta posizionati all’interno di uno stampo da muffin [10]. Cuocete i cupcake in forno statico preriscaldato a 180° per 15 minuti (se forno ventilato a 160° per 10 minuti). A cottura ultimata sfornate i cupcake e lasciateli raffreddare [11]. Intanto occupatevi della crema: tagliate a metà la bacca di vaniglia [12] ed estraete i semi,
ponete i fogli di gelatina in una ciotola con acqua fredda per circa 10 minuti in modo da ammorbidirli [13]. Versate il latte in un pentolino e portatelo a bollore, aromatizzate con i semi della bacca di vaniglia [14], aggiungete lo zucchero [15] e mescolate per farlo sciogliere,
quindi unite anche il miele [16], mescolate ancora per amalgamare gli ingredienti e dopo unite la gelatina in fogli ben strizzata [17] mescolando per farla sciogliere e far addensare la crema e poi spegnete il fuoco, trasferitela in una ciotola, copritela con la pellicola a contatto [18] e fatela raffreddare. Ponetela prima a temperatura ambiente e poi in frigo per almeno un paio d'ore in modo che sia ben fredda prima di unire la panna montata. Prima di impiegarla in ogni caso sarà opportuno lisciarla lavorandola qualche istante con la frusta.
Passate le due ore, prendete la panna fresca e montatela con le fruste elettriche: dovrà risultare semimontata [19], incorporate la panna semi montata alla crema fredda e lisciata con le fruste [20] e poi prendete il colorante giallo e mettetene qualche goccia nella crema [21], quanto basta per ottenere un colore giallo acceso.
Ricoprite la crema gialla con la pellicola a contatto [22] e riponetela in frigorifero a rassodare per circa due ore. Quando la crema sarà ben soda e compatta, trasferitela in una sac-à-poche con bocchetta stellata e ricoprite i cupcake con un generoso ciuffo di crema [23]. Per finire guarnite i cupcake con le decorazioni di zucchero a piacere [24] o anche palline di zucchero colorate. I cupcake al miele decorati sono pronti da gustare!