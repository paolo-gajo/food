Per preparare i funghi fritti, per prima cosa dedicatevi alla pulizia dei funghi. I funghi andrebbero puliti con un panno umido per evitare che sciacquandoli assorbano troppa acqua. Quindi pulite la superficie dei funghi pleurotus con un panno umido per eliminare il terriccio [1], poi con un coltellino eliminate la base del cespo [2] e tagliate i gambi dei singoli funghi per separarli l’uno dall’altro [3].
Per quanto riguarda i funghi champignon, passate un panno umido sulla superficie per rimuovere la terra [4], poi eliminate la parte inferiore del gambo [5] e per ultimo divideteli a metà nel senso della lunghezza [6].
Infine prendete i funghi porcini e con un coltellino dalla lama liscia raschiate con delicatezza il gambo per rimuovere la parte terrosa [8], poi eliminate i residui di terra con un panno di cotone [9] oppure un pennello e tagliateli a metà per il verso della lunghezza; per ulteriori informazioni potete consultare la scuola di cucina “Come pulire i funghi porcini”.
A questo punto potete passare alla preparazione della pastella: in una ciotola, unite la farina e l’acqua [10] e mescolate con una frusta [11] fino ad ottenere una consistenza liscia e omogenea, poi aggiungete il sale [12]. Versate il pangrattato in un’altra ciotola e mettete a scaldare l’olio di arachidi in una pentola.
Immergete nella pastella un fungo pleurotus per volta usando delle pinze da cucina [13], avendo cura di ricoprirne interamente la superficie, poi lasciate scolare la pastella in eccesso [14] e trasferite il fungo nella ciotola col pangrattato, girandolo da entrambe le parti per ricoprirlo completamente [15].
Quando l’olio avrà raggiunto una temperatura di circa 170°, friggete il fungo per circa 3 minuti [16] girandolo di tanto in tanto con una schiumarola affinché assuma un bel colore dorato e uniforme, dopodiché scolatelo con una schiumarola e trasferitelo su un vassoio ricoperto di carta assorbente per assorbire l’olio in eccesso [17]. Ripetete la stessa procedura anche per gli altri funghi: immergete gli champignon [18]
e i porcini nella pastella [19], poi ricopriteli con il pangrattato e infine friggeteli nell’olio bollente [20]; ricordatevi di aggiungere pochi pezzi per volta per evitare che la temperatura dell’olio si abbassi. Una volta che avrete posizionato tutti i funghi sulla carta assorbente, potete salare a piacere e servire i vostri funghi fritti ben caldi!