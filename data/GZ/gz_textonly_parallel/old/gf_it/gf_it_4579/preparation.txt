Per preparare le fettuccine con carciofi e pancetta iniziate a portare a bollore una pentola di acqua salata e dalla pulitura dei carciofi, ma prima di toccarli proteggete le mani con dei guanti in lattice o strofinando sulla pelle del limone per evitare che diventino nere. Togliete le foglie esterne più spesse [1] fino ad arrivare a quelle tenere, poi, con un coltello, recidete le sommità più dure e privateli anche del gambo. Ponete fiore e gambi in una bacinella riempita con acqua e limone per non farli annerire [2]. Pelate ora i gambi eliminando la parte esterna più filamentosa e sminuzzateli [3],
quindi tagliate i cuori di carciofo a metà, privateli della barbetta interna e riduceteli in quarti [4]. Mondate, affettate la cipolla rossa alla julienne [5] e fatela rosolare in un ampio tegame irrorato di olio di oliva [6].
Quando la cipolla è ben appassita aggiungete i carciofi scolati con cura [7], aggiustate di sale e pepe [8], poca acqua, quindi sfumate con il vino bianco [9] e lasciate cuocere i carciofi per 10 minuti a fuoco vivace.
Nel frattempo tagliate la pancetta e riducete ogni fetta in striscioline sottili [10]. Fatela rosolare in una padella antiaderente senza l’aggiunta di condimenti, per sgrassarla e renderla croccante [11]: impiegherà pochi minuti e quando è pronta potete unirla ai carciofi [12] e proseguire la cottura del condimento abbassando il fuoco al minimo e amalgamando bene gli ingredienti.
In una terrina ponete lo zafferano [13], diluitelo con poca acqua [14] e dopo averlo sciolto con un cucchiaino tenetelo da parte. Fate cuocere le fettuccine nell’acqua salata in ebollizione [15]: impiegheranno pochi minuti.
Quando sono cotte scolate le fettuccine direttamente nel condimento, con l’aiuto di una schiumarola [16]. Aggiungete lo zafferano diluito [17], mescolate con cura gli ingredienti a fuoco vivace così da distribuire i sapori.Le fettuccine con carciofi e pancetta sono pronte [18]: servitele con una spolverata di timo fresco.