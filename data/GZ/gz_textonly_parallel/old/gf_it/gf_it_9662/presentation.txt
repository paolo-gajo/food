Cosa c’è di più irresistibile di un bel piatto di gnocchi? La nostra risposta è: una teglia di gnocchi gratinati, come quelli ai funghi che vi proponiamo in questa ricetta! Filanti e gustosi come quelli alla sorrentina, gli gnocchi gratinati ai funghi sono una strepitosa variante da preparare durante la stagione più fredda. Il sapore deciso del formaggio stagionato e la nota sapida del prosciutto crudo a cubetti si fondono con la consistenza caratteristica degli gnocchi di patate, che in questo caso sono stati realizzati senza l’aggiunta di uova. Perfetti per un menù rustico a base di carne, gli gnocchi gratinati ai funghi sono così ricchi e appaganti che potrete tranquillamente servirli anche come piatto unico!