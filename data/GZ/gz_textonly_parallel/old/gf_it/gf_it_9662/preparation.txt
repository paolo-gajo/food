Per realizzare gli gnocchi gratinati ai funghi, per prima cosa lessate le patate per gli gnocchi: mettete le patate in una pentola, coprite con acqua fredda, portate a bollore e cuocete per circa 30-40 minuti, a seconda della loro dimensione [1]. Nel frattempo preparate gli ingredienti per il condimento: pulite i funghi e tagliate i pleurotus a pezzi irregolari [2], poi tagliate gli champignon a fette dello spessore di circa 5 mm [3].
Riducete a cubetti la fetta di prosciutto crudo [4]. In una padella capiente versate un filo d’olio e soffriggete lo spicchio d’aglio con il rosmarino per 1-2 minuti, poi aggiungete il prosciutto [5] e il peperoncino tagliato a metà [6] e alzate la fiamma per 3-4 minuti.
A questo punto versate i funghi [7], salate [8], pepate e cuocete a fuoco dolce per circa 15 minuti. Trascorso questo tempo, rimuovete l’aglio e il peperoncino [9] e tenete da parte.
Quando le patate saranno cotte, schiacciatele ancora calde su una spianatoia utilizzando uno schiacciapatate [10], poi aggiungete la farina [11] e il sale [12].
Impastate con le mani [13] fino ad ottenere un composto morbido ma compatto [14]. Prelevate una porzione di impasto per volta e formate dei filoncini dello spessore di circa 2 cm [15].
Tagliate i filoncini a tocchetti con l’aiuto di un tarocco [16] e trascinate ciascuno su un rigagnocchi o sui rebbi di una forchetta, premendo leggermente con il pollice [17]. Sistemate gli gnocchi ottenuti su un canovaccio infarinato e mettete sul fuoco una pentola con abbondante acqua da salare a bollore. Nel frattempo tagliate il formaggio a cubetti [18].
Tuffate gli gnocchi nell’acqua bollente [19]. Non appena verranno a galla, scolate gli gnocchi e versateli nella padella con il condimento [20], poi saltate a fuoco vivace per qualche secondo, mescolando bene il tutto. Ora prendete una pirofila e ungete la base con un filo d’olio [21].
Versate all’interno metà degli gnocchi conditi [22] e metà del formaggio a cubetti [23], poi unite il resto degli gnocchi [24].
Terminate con il formaggio a cubetti rimasto, aggiungete qualche tocchetto di burro in superficie [25] e spolverizzate con il Grana grattugiato. Insaporite con una macinata di pepe [26] e cuocete in forno ventilato preriscaldato a 200° per 10 minuti, poi accendete il grill e gratinate per 3 minuti. I vostri gnocchi gratinati ai funghi sono pronti per essere serviti [27]!