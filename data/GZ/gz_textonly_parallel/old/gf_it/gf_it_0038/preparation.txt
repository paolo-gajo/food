Per realizzare la sangria, per prima cosa preparate gli ingredienti: lavate le mele e, senza eliminare la buccia, tagliatele prima a fette [1], poi a listarelle [2] e infine a cubetti piuttosto piccoli [3].
Fate la stessa cosa anche con le pesche [4]. Spremete il succo di un limone [5] e di un’arancia [6] e tenetelo da parte.
Poi tagliate metà delle arance rimanenti a fette [7] e l’altra metà a dadini [8], senza togliere la buccia. Fate la stessa cosa anche coi limoni rimanenti [9].
Ora prendete una ciotola capiente e versate all’interno i cubetti di mela e di pesca, poi aggiungete il succo degli agrumi [10] e le arance e limoni che avete tagliato [11]. Unite il vino rosso [12]
e lo zucchero [13] e mescolate bene. Passate alle spezie: incidete la bacca di vaniglia per il lungo e raschiate i semini con la lama di un coltello, poi aggiungete nella ciotola sia i semini [14] che il baccello [15].
Sistemate le stecche di cannella e i chiodi di garofano in un infusore da tè, così sarà più facile rimuoverli [16]. Inserite direttamente l’infusore nella ciotola oppure, in alternativa, aggiungete le spezie senza utilizzare l’infusore. In ultimo versate il cognac [17], mescolate e coprite la ciotola con pellicola trasparente [18]. Lasciate riposare in frigorifero per qualche ora o, ancora meglio, per tutta la notte.
Trascorso il tempo di macerazione eliminate la bacca di vaniglia e le spezie, poi aggiungete la gassosa [19] e il ghiaccio [20]. Date un’ultima mescolata e la vostra sangria è pronta per essere servita [21]!