I dolci della tradizione campana sono sempre i più golosi. Passeggiando per le vie di Napoli tra un babà al rum ed una fetta di Pastiera, o di migliaccio, è d'obbligo lasciare uno spazio libero per gustare in una delle storiche pasticcerie le tipiche sfogliatelle frolle, rigorosamente insieme ad una fumante tazzina di caffè! Proprio come il nome suggerisce questi dolcetti sono realizzati con una delle ricette base della pasticceria: la pasta frolla. Un guscio fragrante e molto profumato grazie gli agrumi del territorio che vengono aggiunti direttamente nell'impasto è pronto a raccogliere un ripieno morbido e avvolgente a base di ricotta e semolino. Non appena le sfogliatelle frolle saranno cotte il loro profumo invaderà tutta la vostra casa e nessuno saprà resistere dal cedere a tanta dolcezza!