Le lasagne vegetariane sono una versione più leggera e colorata delle classiche lasagne, primo piatto amatissimo da grandi e piccoli, e protagonista indiscusso dei pranzi della domenica di tante famiglie italiane! Con i suoi gustosi strati di verdure e besciamella, intervallati da sottili veli di buona pasta sfoglia fatta in casa, le lasagne vegetariane sapranno conquistare anche i palati più difficili! Ci piace pensare a questa ricetta un po’ come a un “bozzetto”, uno spunto da arricchire o variare seguendo il gusto o la natura: una tavolozza che d’estate si colora di peperoni e melanzane, dove a primavera fanno capolino asparagi e taccole e in inverno zucca, barbabietola, cavolfiore… quale che sia la stagione o l’occasione, questa ricetta vegetariana veloce saprà arricchire di profumi e colori i vostri menu di festa, o diventare un sostanzioso e genuino piatto unico, da gustare in generose porzioni.