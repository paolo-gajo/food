Per preparare l’orata al forno si parte dalla pulizia dell’orata: con una forbice tagliate le pinne [1], poi desquamatela sotto l’acqua corrente utilizzando il dorso di coltello o, se l’avete, con l’apposito attrezzo per desquamare il pesce [2] oppure con la lama di un coltello. Con un paio di forbici praticate un taglio sul ventre dell’orata, procedendo dritto fino a sotto la testa [3].
A questo punto levate le interiora [4] e sciacquate bene l’orata sotto l’acqua corrente per eliminare le impurità [5]. Riempite la cavità con i rametti di rosmarino [6],
i rametti di timo [7], i due spicchi d'aglio scamiciati, salate e pepate [8] e aggiungete da ultimo due fette di limone. Mettete l'orata da parte per un momento e passate alle patate: lavatele e sbucciatele con un pelapatate [9],
poi tagliatele a fettine molto sottili con una mandolina [10]. Mettete le patate in una ciotola e condite con olio [11] e origano secco [12].
Aggiungete anche i fiocchi di sale [13] e mescolate bene. Prendete una teglia da forno versate le fettine di patate [14], lasciando un pò di spazio al centro e cercando di non sovrapporle eccessivamente [15], in modo che diventino ben croccanti durante la cottura.
Adagiate l'orata al centro della teglia, accanto alle patate [16]. Aggiungete un ultimo filo d’olio [17] e infornate a 180° per 40 minuti (forno statico). Sfornate [18] e rimuovete dalla pancia dell’orata tutti gli odori, il limone e l’aglio. La vostra orata al forno è pronta per essere sfilettata e servita!