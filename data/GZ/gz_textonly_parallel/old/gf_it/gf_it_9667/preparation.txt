Per preparare la crostata di zucca iniziate dalla frolla: inserite in un mixer la farina, il burro freddo di frigorifero e un pizzico di sale, quindi frullate il tutto fino ad ottenere un impasto dalla consistenza sabbiosa e farinosa [1]. Trasferite ora il composto ottenuto su una spianatoia, formando la classica "fontana", poi unite lo zucchero a velo [2], l’estratto di vaniglia (la punta di un cucchiaino sarà sufficiente) [3]
e i tuorli [4]. Impastate con le mani per qualche minuto [5], fino a che non avrete ottenuto un impasto morbido e compatto [6]. Formate ora una palla, avvolgetela con della pellicola trasparente e mettete il tutto a riposare in frigorifero per almeno mezz'ora (per maggiori dettagli su come preparare la pasta frolla, clicca qui).
Mondate la zucca, privatela dei semi interni e della buccia, quindi tagliatela a tocchetti e mettetela a cuocere in forno preriscaldato a 200°, coperta da un foglio di alluminio, per 45 min, o fino a quando non risulterà ammorbidita [7]. Trascorso il tempo necessario, trasferite la zucca in una terrina e schiacciatela bene con un cucchiaio o una forchetta [8], unitevi lo zucchero di canna [9],
l'uovo [10] e poi la panna fresca [11]. Aggiungete infine la cannella e la noce moscata [12],
quindi il marsala e un po’ di zenzero fresco grattugiato [13]. Mescolate con cura, poi trasferite la crema ottenuta in un pentolino e fatela addensare a fuoco dolce per circa 5-10 minuti, mescolando frequentemente [14]. Togliete la pasta frolla dal frigorifero, trasferitela sulla spianatoia infarinata e stendetela con l’aiuto di un mattarello [15], fino ad ottenere uno strato dello spessore di circa 5 mm,
quindi stendetela in uno stampo da 26 cm, imburrato e infarinato. Bucherellate il fondo della frolla con i rebbi di una forchetta [16] poi versate la crema di zucca [17]. Con la pasta frolla che avanza preparate delle striscioline [18]
da utilizzare per fare il disegno di una ragnatela [19], poi modellate due ragni [20]: formate quattro palline, due più grandi per il corpo e due più piccole per la testa, e adagiatele sulla ragnatela. Fate cuocere la crostata in forno caldo, preriscaldato, a 200° per i primi 20 minuti e poi a 180° per altri 30 min; se la crostata dovesse colorire troppo, coprite lo stampo con della carta di alluminio e terminate la cottura. Trascorso il tempo necessario estraete dal forno la crostata, fatela raffreddare completamente e poi decorate con delle lamelle di mandorle i ragnetti, in modo da formare le zampette [21].