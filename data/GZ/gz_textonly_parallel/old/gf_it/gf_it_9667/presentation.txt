Tanti modi per gustarla, con latte condensato o semplice, come nel caso di questa crostata di zucca. Base di frolla con solo tuorli, aromatizzata alla vaniglia e uno scioglievole ripieno: forse è tra i nostri dolci con la zucca preferiti! Scenografica per Halloween perché potrete disporre le losanghe a ragnatela e realizzare anche due mostruosi ragnetti, con il corpo fatto di frolla e le zampette di mandorle! Ma sarà buona anche da realizzare senza alcun richiamo alla festa più macabra dell'anno, così da gustarla in autunno e in inverno con una buona tazza di tè caldo. Per la preparazione di questa torta è consigliabile usare una zucca dalla polpa molto compatta, così che non rilasci la parte acquosa in cottura.