Il salmone tandoori è un secondo piatto di pesce che richiama i profumi e i sapori della cucina indiana. Questa ricetta, infatti, deve il suo nome al tandoor, il tipico forno di forma cilindrica utilizzato in India e in gran parte dell’Asia centrale e del Medioriente, ma anche al mix di spezie che viene usato per marinare e insaporire carne, come il famoso pollo Tandoori, e pesce. Ecco che i tranci di salmone diliscati vengono immersi in una salsa preparata con pasta tandoori, aglio, yogurt bianco e insaporita con altre spezie, in questo caso curry e zenzero in polvere. Oggi questa pasta particolare può essere acquistata nei negozi etnici, ma se non riuscite a reperirla, non disperate! Potete utilizzare anche un altro mix di spezie, il garam masal, molto più semplice da trovare e che poi potrete personalizzare con l’aggiunta delle spezie che più preferite. Una volta cotto in forno, quello vostro di casa e non il tandoor, il salmone tandoori è pronto per essere servito caldo, magari accompagnato da un ottimo riso pilaf, una semplice insalata o delle patate. Se poi volete dare un tocco indiano in più al vostro pasto, perché non accompagnate il vostro salmone tandoori con una raita? Il sapore più delicato di questa tipica salsa indiana, attenuerà il gusto deciso e speziato del salmone!