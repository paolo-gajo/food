Non fatevi ingannare dal loro aspetto, quelli che vedete non sono i tradizionali baci di dama, celebri pasticcini piemontesi, bensì un’originale versione salata realizzata con i funghi champignon, da gustare crudi per assaporare tutta la loro fragranza. Il cappello tondo dei funghi ricorda infatti proprio i baci e basterà farcirlo con saporite creme salate per avere uno stuzzichino raffinato e delizioso in poco tempo. Noi abbiamo farcito i funghi con due creme, una dai sapori mediterranei con pomodori secchi e olive e una profumata e fresca con tante erbe aromatiche, ma voi potete sperimentare senza limiti. I baci di champignon sono un antipasto o finger food, ottimo da preparare per una cena tra amici o un pranzo informale; ideali da proporre come stuzzichino sfizioso per un buffet.