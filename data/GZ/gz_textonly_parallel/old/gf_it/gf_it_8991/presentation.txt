Oggi prepariamo un secondo piatto semplice ma gustoso, che ha come protagonista un pesce che solitamente tende a sfigurare di fianco ai suoi cugini di mare, ma che noi vogliamo assolutamente rivalutare: la trota al forno! Essendo un pesce d’acqua dolce, la trota ha un sapore piuttosto delicato che viene esaltato con l’aggiunta di condimenti ed erbe aromatiche, in questo caso pomodorini, olive, capperi e timo. Inoltre, la cottura al forno mantiene inalterate molte delle sue caratteristiche nutrizionali ed è un modo semplicissimo per portare in tavola una gustosa portata di pesce senza il minimo sforzo! Fatevi ispirare dal sapore mediterraneo della trota al forno e riscoprite con noi quante ricette si possono realizzare, dalla pasta con la trota alla trota salmonata all’arancia!