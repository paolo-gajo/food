Questa intrigante bruschetta con fichi e crudo dolce è un perfetto aperitivo da servire con un buon calice di vino. L'abbinamento frutta e salumi è sempre più in voga e in questa ricetta viene arricchito ancora di più! Croccanti fette di pane sono la base perfetta per accogliere il formaggio cremoso e l'abbraccio tra i dolcissimi fichi e le tenere fette di prosciutto crudo: un insieme di sapori tutto da mordere! La bruschetta di fichi e crudo dolce è la prova che quando il tempo gioca a sfavore si possono preparare ugualmente piatti davvero appetitosi! Provate anche il crostino ai fichi per una gustosa versione vegetariana oppure il panino ai fichi, per un pranzo veloce ma incredibilmente stuzzicante.