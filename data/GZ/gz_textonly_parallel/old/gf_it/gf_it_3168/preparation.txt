Per realizzare gli involtini di zucchine al forno per prima cosa lavate e asciugate le zucchine, quindi spuntatele e affettatele per il lato lungo [1], devono avere uno spessore di circa 3 mm. Il bordo che avanza tagliatelo a piccoli cubetti [2]. Ponete sul fuoco una griglia e quando sarà ben calda adagiate le zucchine [3].
Grigliatele su entrambi i lati il tempo sufficiente a creare le tipiche striature [4]. Man mano che saranno pronte, tenetele da parte a raffreddare. Scolate i pomodori secchi e i capperi e tritateli al coltello [5]. Mondate e tritate anche la cipolla rossa [6].
Grattugiate il formaggio con una grattugia a maglie larghe [7]. Scaldate una padella con poco olio, aggiungete il trito di cipolla [8]. Rosolate a fuoco dolce per 6-7 minuti. Quando la cipolla sarà ben stufata aggiungete le zucchine a cubetti [9] e le foglie di timo. Proseguite la cottura a fuoco moderato per qualche minuto.
Unite ora anche i capperi e i pomodorini sott’olio. Aggiustate di sale e pepe, quindi spegnete il fuoco e incorporate il formaggio grattugiato [11]. Mescolate e profumate il ripieno con la scorza di limone [12].
Per finire versate il pangrattato [13], mescolate un ultima volta [14] e tenete da parte la farcia. Tutto è pronto per comporre i vostri involtini: prendete una zucchina grigliata e adagiatela su un tagliere [15].
Distribuite il ripieno lungo la zucchina [16] e arrotolatela su se stessa [17] per ottenere l’involtino. Infilzate il rotolino con uno stuzzicadenti per evitare che si sfaldi [18].
Foderate con carta forno una teglia, adagiate sopra gli involtini [19], ricoprite la superficie con la farcia avanzata [20] e condite con poco olio di oliva. Cuocete in forno preriscaldato a 200°per 10 minuti. A cottura terminata, sfornate gli involtini e lasciateli intiepidire [21] prima di servirli.