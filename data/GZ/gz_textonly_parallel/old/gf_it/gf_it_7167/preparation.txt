Per preparare le sfoglie con bresaola e vinaigrette, iniziate dalla salsa: tritate le erbe aromatiche molto finemente [1] e tenetele da parte. Poi in una ciotolina emulsionate l'olio con l'aceto e il sale mescolando con una forchetta; se desiderate potete aggiungere anche qualche goccia di succo di limone [2]. Quindi unite un cucchiaino raso di erbe aromatiche all'emulsione [3]
e mescolate nuovamente per amalgamare gli ingredienti [4]. Poi riducete le fettine di bresaola in striscioline di circa mezzo cm di spessore [5]. Raccoglietele in una ciotolina e con l'aiuto di un cucchiaino aggiungete la vinaigrette [6].
Mescolate i filetti di bresaola [7] e lasciateli marinare per 5-10 minuti. Quindi disponete un ciuffo di filetti di bresaola alla vinaigrette su ciascuna sfoglia [8] e decorate a piacere, ad esempio con delle foglioline di timo, prima di servire le vostre sfoglie classiche con bresaola alla vinaigrette [9]!