Se amate la cucina tex-mex sicuramente conoscerete i tacos: le famose tortillas messicane a base di farina di mais dalla tipica forma ripiegata che le rende perfette per la farcitura. Ispirati da questa preparazione esotica, abbiamo dato vita a una ricetta insolita e stuzzicante: i mini tacos di Grana Padano e salsiccia. Qui abbiamo realizzato dei simpatici tacos in miniatura con cialde di formaggio da riempire con salsiccia saporita saltata in padella con verdure. A completare il tutto un pizzico di peperoncino piccante e una cremosa e colorata salsa all’avocado. Il risultato è un piatto divertente e gustoso da servire come finger food in occasione dei vostri aperitivi con gli amici!