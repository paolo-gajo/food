La crostata di rabarbaro è un delizioso e squisito dessert dal sapore vintage che ha come proptagonista il rabarbaro, una pianta erbacea perenne originaria della Cina e del Tibet. Il suo nome deriva dal greco ed è composto dalle parole “ra”, pianta, e “barbaron”, per indicare la sua diffusione tra le tribù cosiddette barbare. L'arrivo del rabarbaro in Occidente risale a tempi più recenti ed è avvenuto attraverso la colonizzazione inglese: tuttora infatti il suo uso in cucina è tipico soprattutto dei paesi anglosassoni. Ma il fascino di questo vegetale così particolare non ha lasciato indifferenti nemmeno i golosi di area mediterranea, come noi di Giallozafferano, che ci siamo innamorati del gusto dolce, delicato e piacevolmente asprigno di questa pianta venuta da lontano, e ci siamo cimentati nella preparazione di dolci e confetture! Per un tè in perfetto stile inglese, abbinate alla crostata di rabarbaro un buon earl grey e un libro d’avventura: tra i vapori del tè e della fantasia, e con il gusto esotico del rabarbaro che si scioglie in bocca, vi sembrerà di essere a bordo dell’Orient Express!