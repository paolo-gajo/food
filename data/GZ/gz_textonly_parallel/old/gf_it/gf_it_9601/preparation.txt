Per preparare la crostata di rabarbaro cominciate occupandovi del ripieno: pulite il rabarbaro, privandolo delle foglie e dei filamenti come fosse un sedano. Tagliate il gambo del rabarbaro a tocchetti [1], poi pulite le fragole e tagliatele in 4 [2]. Unite fragole e rabarbaro in una ciotola [3],
aggiungete lo zucchero [4] e mescolate bene [5], quindi coprite con della pellicola trasparente [6] e lasciate riposare per 2-3 ore, in modo da permettere al rabarbaro di rilasciare il proprio liquido.
Trascorso il tempo necessario, trasferite le fragole e il rabarbaro in una pentola [7] e cuocete per 10 minuti a fiamma media, poi per altri 50-60 minuti a fuoco dolce. A questo punto fate sciogliere nella confettura la fecola di patate [8] e lasciate il composto sul fuoco finché non raggiungerà i 108° (potete controllare la temperatura con un termometro da cucina) [9].
Quando la confettura di rabarbaro è pronta, trasferitela in una ciotola per farla raffreddare [10]. Nel frattempo occupatevi della pasta frolla: nel mixer unite la farina e il burro freddo da frigorifero tagliato a pezzetti [11]. Frullate il tutto per ottenere un composto dall’aspetto sabbioso, poi versatelo sulla spianatoia, formando la classica forma a fontana, e aggiungete lo zucchero a velo [12].
Incorporate anche la scorza di limone grattugiata e i tuorli [13], e impastate brevemente [14], giusto quanto occorre per rendere l’impasto compatto. Formate un panetto, foderatelo con la pellicola e fatelo rassodare in frigo per 30 minuti. Trascorso il tempo necessario, stendete l’impasto con un mattarello a circa 1 cm di spessore [15].
Con il mattarello stendetelo all’interno della tortiera dal fondo di 25 cm di diametro imburrata e infarinata, facendolo aderire alla base e ai bordi con piccole pressioni delle dita [16]. Con un coltellino eliminate l’eccesso di pasta, conervandolo, e bucherellate la base della torta con i rebbi di una forchetta [17]. Impastate nuovamente l’eccesso di impasto, e stendetelo di nuovo per ricavarvi, con un tagliapasta, delle striscioline [18] che userete per decorazione.
Versate la confettura di fragole e rabarbaro all’interno della base di frolla [19] e completate disponendo le striscioline di pasta sulla superficie della torta [20], per formare delle losanghe. Cuocete in forno statico preriscaldato a 180° per 40 minuti (o a 160° per 30 minuti se in forno ventilato), quindi sfornate la vostra crostata di rabarbaro [21] e lasciatela raffreddare prima di sformarla!