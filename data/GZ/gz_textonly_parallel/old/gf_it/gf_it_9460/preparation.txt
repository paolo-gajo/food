Per realizzare i rigatoni gratinati con stelline di mortadella preparate la besciamella seguendo la nostra ricetta. Mettete in un pentolino il burro, aromatizzate con la noce moscata [1] fate sciogliere il burro e aggiungete la farina setacciata [2] facendo cuocere il tutto per qualche minuto, mescolando continuamente con una frusta. Dovete ottenere un composto compatto e asciutto (roux); a questo punto togliete il pentolino dal fuoco e aggiungete al roux il latte caldo mescolando il tutto con un cucchiaio di legno. Rimettete quindi il pentolino sul fuoco, fate cuocere a fiamma bassa finché la salsa non si sarà addensata [3].
Trasferite la besciamella in una ciotola, aggiungete il pepe, il formaggio grattugiato e il pecorino [4] e mescolate con una spatola per amalgamare la salsa [5] e fatela raffreddare. Tagliate la mortadella a fette dello spessore di 3 mm e con un piccolo tagliapasta a forma di stella ricavate tante stelline [6](se non possedete un tagliapasta a stella riducete la mortadella in cubetti o listerelle).
Unite le stelline alla besciamella [7] e tenete da parte la salsa. Ponete sul fuoco una pentola con abbondante acqua salata, portate al bollore e versate i rigatoni [8], cuocete la pasta molto al dente, poi scolatela [9];
Conditela con la besciamella [10] e trasferitela in una pirofila da forno imburrata, condite la superficie con qualche fiocchetto di burro e un cucchiaio di formaggio grattugiato [11]. Cuocete la pasta in forno statico preriscaldato a 200° per 15 minuti e poi gratinate in modalità grill per due minuti, il tempo di formare una crosticina dorata in superficie. A cottura ultimata, sfornate i rigatoni gratinati con stelline di mortadella, lasciateli riposare 5 minuti e poi serviteli [12].