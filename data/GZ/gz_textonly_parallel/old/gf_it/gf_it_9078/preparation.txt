Per preparare i medaglioni di merluzzo e broccoletti, per prima cosa lasciate scongelare i filetti di merluzzo in frigorifero per almeno 2-3 ore. Poi mettete sul fuoco due tegami con acqua da portare a bollore; in uno immergete le patate lavate accuratamente quando l'acqua è ancora fredda, quando bolle calcolate per circa 30-40 minuti [1]: il tempo può variare a seconda della grandezza delle patate, quindi ricordatevi di verificare il grado di cottura con una forchetta. Nel frattempo lavate i broccoletti, metteteli nell'altro tegame quando l'acqua avrà raggiunto il bollore e lessateli per circa 5 minuti [2]. Quindi colate i broccoletti [3]
e tritateli grossolanamente con un coltello [4], poi lasciateli raffreddare. Quando le patate saranno cotte, sbucciatele e schiacciatele con uno schiacciapatate in una ciotola capiente [5], poi preriscaldate il forno a 200° in modalità statica. Infine prendete i filetti di merluzzo e tagliateli a cubetti [6],
poi tritateli grossolanamente con un coltello [7]. Quando le verdure si saranno raffreddate, prendete la ciotola dove avete schiacciato le patate, unite i broccoletti [8] e il merluzzo tritati [9],
salate, pepate [10] e aggiungete le foglioline di maggiorana [11], poi impastate con le mani per amalgamare tutti gli ingredienti [12].
Prendete un pò di impasto e dategli la forma con un coppapasta del diametro di 6,5 cm per formare i medaglioni [13]: con queste dosi dovreste ottenerne 6. Trasferite i medaglioni su una leccarda foderata con carta forno, conditeli con un filo d’olio e aggiungete ancora un pizzico di pepe [14], poi cuoceteli in forno statico preriscaldato a 200° per circa 20 minuti. Mentre i medaglioni sono in forno, passate alla preparazione del contorno: lavate e tagliate i pomodorini a metà [15];
scaldate l’olio in una padella, aggiungete l’aglio sbucciato ma intero [16] e fatelo rosolare brevemente, poi unite i pomodorini [17], aggiungete il sale e l’origano [18] e lasciate cuocere a fuoco medio per circa 15 minuti. Quando i pomodorini saranno cotti, rimuovete lo spicchio di aglio dalla padella.
Trascorso il tempo di cottura dei medaglioni, sfornateli [19] e trasferiteli su un piatto da portata; adagiate su un lato i pomodorini ancora caldi, aggiungete qualche fogliolina di maggiorana e condite con un filo d’olio a crudo [20]. I vostri medaglioni di merluzzo e broccoletti sono pronti per essere serviti [21]!