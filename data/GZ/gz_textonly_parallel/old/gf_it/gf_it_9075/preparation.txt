Per preparare il rombo gratinato alle verdure, iniziate a preparare queste ultime. Lavate tutte le verdure sotto acqua corrente fredda. Poi con le mani spuntate i fagiolini, togliendo le due estremità [1], quindi con un coltello tagliate i fagiolini a metà oppure per un'estetica più gradevole praticate un incisione obliqua per la lunghezza [2]. Poi passate alle zucchine: privatele delle estremità e riducetele a fette oblique di 2 cm circa [3].
Ora sbucciate le carote con un pelaverdure [4] o un coltello affilato; poi tagliate via le estremità e riducete le carote a fette oblique di circa 2 cm [5]. Passate infine a pulire il cavolfiore verde: sfogliatelo con le mani [6].
Con un coltellino prelevate le cime del cavolfiore, incidendo dove le cime incontrano il torsolo centrale [7] e poi dividetele a metà [8]. Ora che le verdure sono pronte, potete prendere una vaporiera e riempirla d'acqua per metà. Aggiungete le foglie di alloro [9] e scaldate l'acqua.
Quando l'acqua sarà calda, mettete il cestello della vaporiera e versate le verdure a pezzi (10-11); fate cuocere le verdure per 15 minuti. Se non possedete una vaporiera, potete bollire le verdure per 8-10 minuti in una pentola capiente. Quando saranno pronte, trasferitele in una terrina e tenetele da parte [12].
Ora passate alla pulizia del rombo. Sciacquate il pesce sotto acqua corrente fredda. Trasferitelo su un taglierere e praticate un'incisione ad arco dietro la branchia (dalla parte del lato rivestito di pelle scura) per eliminare le interiora [13]. Quindi sciacquatelo nuovamente sotto acqua corrente. Poi praticate un taglio all'inizio della coda per togliere la pelle [14]. Per questa operazione aiutatevi con un coltello e un canovaccio (o carta da cucina) perchè la pelle del rombo è molto scivolosa e dura. Quindi sollevate il lembo e tirate via la pelle delicatamente [15].
A questo punto potete scegliere se cuocere il rombo a filetti o intero. Nel primo caso eliminate anche la pelle dall'altro lato come indicato nei passaggi precedenti [16] e con la punta affilata di un coltello tagliate la carne ricavando 4 filetti da una parte e dall'altra del pesce, lasciando intatta la colonna centrale. Se scegliete di cuocere il pesce intero, lasciate la pelle bianca ma tagliate via le pinne [17] e la testa praticando un taglio ad arco da dove avete tolto le interiora. Poi rivestite una teglia con carta da forno e adagiateci il rombo [18].
Passate quindi a preparare gli ingredienti per la panatura: dalla pagnotta di pane [19] ricavate la mollica che dividerete a cubetti [20] (potete utilizzare anche del pane raffermo). Quindi mettete la mollica nel mixer insieme al misto di erbe aromatiche: prezzemolo, basilico, timo, rosmarino e menta [21].
Tritate tutti gli ingredienti. Poi aggiungete i filetti di acciughe, sale e pepe a piacere e un filo d'olio extravergine di oliva [22]; azionate nuovamente il mixer. Infine, spremete il succo di mezzo limone [23] e filtratelo con un colino a maglie strette [24].
Aggiungete il succo di limone direttamente nel mixer [25] e azionatelo per l'ultima volta, fino ad ottenere un composto omogeneo. Ora spennellate la superficie del rombo con l'olio aiutandovi con un pennellino [26] e potete cospargerlo del mix per la panatura, versandolo su tutto il rombo con un cucchiaio [27]. Terminate con un filo di olio. Ora che il rombo è condito, cuocetelo in forno statico per 10 minuti a 200° e poi 5 minuti in funzione grill a 230°. Se utilizzate il forno ventilato, cuocete per 10 minuti a 190°.
Quando il rombo sarà cotto e la panatura dorata, tiratelo fuori dal forno [28], riprendete le verdure che avevate messo da parte e aggiungete a queste ultime il prezzemolo spezzettato con le mani, il sale a piacere e un filo di olio [29]. Quindi servite il vostro rombo gratinato con verdure ben caldo! Potete servire il rombo su un piatto da portata accompaganto dalle verdure o per una presentazione più "rustica" lasciarlo nella teglia e sistemare un po' di verdure intorno al pesce, mentre le altre servirle come contorno nella terrina [30]!