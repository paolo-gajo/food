Pomodori, cetrioli, cipolle e friselle fanno subito estate! A sud dello Stivale questi ingredienti si trasformano in un pranzo perfetto per il dopo spiaggia e i modi per combinarli insieme sono infiniti... Oggi vogliamo presentarvi una ricetta tipica del meridione, diffusa soprattutto in Puglia, perfetta da gustare in questo periodo: l'acquasale, conosciuta anche come acquasala. Un piatto povero realizzato al tempo dai contadini e dai pescatori con ciò che la terra offriva e che permetteva loro di affrontare l'intera giornata lavorativa. Come ogni ricetta regionale le varianti sono infinite, ma due sono le principali: una più asciutta che prevede il pane raffermo inzuppato nell'acqua, che ricorda la panzanella toscana ed una che somiglia più ad una zuppa estiva ed è quella che abbiamo scelto di mostrarvi. Servite l'acquasale insieme alle friselle o a del pane raffermo e porterete in tavola una pietanza ricca di gusto e di colore!