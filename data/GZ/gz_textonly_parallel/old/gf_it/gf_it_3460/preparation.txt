Per preparare le capesante con insalata di frutta, iniziate proprio da quest'ultima: pelate il mango [1], quindi ricavate degli spicchi incidendo il mango fino alla parte più coriacea [2]. Quindi spremete la parte centrale, stringendola con le mani, in una ciotolina per raccogliere il succo del mango e tenete da parte: vi servirà per la salsa. Passate a pelare la papaya [3]
dividetela a metà [4] ed eliminate i semini interni con un cucchiaio [5]. Quindi ricavate delle fettine sottili [6] e tenete da parte.
Dividete la mela a metà senza sbucciarla, eliminate il torsolo e realizzate delle fettine [7], da ridurre poi a bastoncini [8]. Quindi tuffateli in acqua fredda acidulata (con succo di limone) perchè non anneriscano [9].
Poi passate a preparare la salsa alla frutta: spremete il succo di 2 mandarini [10], quindi versatelo nella ciotola in cui avevate raccolto il succo del mango [11] e unite la senape in grani [12].
Versate anche il miele [13] e aromatizzate con qualche goccia di tabasco [14]. Poi salate leggermente e pepate [15];
Quindi prelevate le capesante dalle conchiglie, prendendo solo la parte bianca (con la parte corallo delle capesante potreste realizzare un ottimo risotto!); salate [16] e pepate leggermente, quindi scaldate una padella con un filo d'olio extravergine d'oliva e fate scottare le capesante per circa 4 minuti, girandole a metà cottura (17-18). Una volta pronte potete trasferirle su un foglio di carta assorbente.
Ora potete comporre i piatti da portata: adagiate un letto di insalata songino, disponete le fettine mango, papaya e i bastoncini di mela ben scolati [19], quindi disponete le capesante e irrorate con la salsa di mango e mandarini [20]; le vostre capesante con insalata di frutta sono pronte per essere gustate [21]!