Non serve un'ostrica per trovare un tesoro... anche le capesante, i prelibati molluschi, contengono un prezioso ripieno. Le carni tenere e dolci sono molto versatili in cucina, gustate semplici gratinate o per preparare favolosi e colorati primi piatti con la parte color corallo. Nella ricetta delle capesante con insalata di frutta ci siamo dedicati solo alla parte bianca del mollusco. Abbiamo fatto incontrare queste nuvole bianche con la frutta più colorata e particolare, succosa e polposa: mango, papaya e mela Granny Smith. Il risultato? Un'insalata estiva che farà risuonare il vostro palato: gusto fresco, piacevolmente agrumato, ingentilito dal letto di insalatina songino. E dato che non amiamo gli sprechi, abbiamo spremuto tutto il gusto del mango fino al nocciolo, per la salsa di accompagnamento insieme al mandarino, miele e un pizzico di senape in grani per un concerto di ingredienti che risuonano piacevolemente insieme! Capesante con insalata di frutta: provare per credere!