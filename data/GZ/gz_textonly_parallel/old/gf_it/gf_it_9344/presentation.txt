Chi ama la cucina mediorientale sa quanto sia ricca di profumi intriganti, sapori intensi e affascinanti suggestioni… le spezie giocano sicuramente un ruolo fondamentale nel creare questa magia e la ricetta dello sfouf ne è la dimostrazione! Stiamo parlando di una torta libanese a base di curcuma che si distingue per la sua calda tinta dorata e un aroma delicato e persistente. Ogni famiglia ha la sua versione, ma molte sono le caratteristiche in comune: realizzata senza burro e senza uova, è guarnita con frutta secca o semi di sesamo e viene cotta in una teglia spennellata con tahina, la salsa con cui si prepara il famoso hummus. Dopodiché viene tipicamente tagliata a losanghe o a quadrotti e servita per accompagnare il tè o il caffè. Semplice nella sua essenzialità ma al tempo stesso molto particolare, lo sfouf è un dolce da assaporare ad occhi chiusi che vi racconterà di un paese unico e suggestivo.