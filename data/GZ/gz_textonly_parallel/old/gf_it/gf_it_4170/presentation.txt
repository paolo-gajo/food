E’ tempo di asparagi! Non lasciatevi sfuggire l’occasione di gustarli in un primo piatto stuzzicante come il classico risotto agli asparagi, per esempio nella variante con la raspadura, con le mazzancolle oppure il risotto asparagi e speck che vi proponiamo qui. Teneri e con il loro inconfondibile gusto marcato, questi ortaggi filiformi donano colore e sapore ai piatti primaverili. Il loro uso in cucina è molto versatile: dal raffinato flan alla più rustica frittata senza dimenticare i più classici primi piatti di pasta, abbiamo un ricco ventaglio di golose ricette per impiegare gli asparagi in cucina nel modo più sfizioso. Il risotto che vi proponiamo qui è uno sfizio irresistibile dove la tipica cremosità conferita dalla mantecatura incontra la nota croccante dello speck tostato creando il più gradevole dei contrasti. Con il risotto asparagi e speck la primavera sarà servita con più gusto!