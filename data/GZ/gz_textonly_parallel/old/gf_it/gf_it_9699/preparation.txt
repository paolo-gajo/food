Per realizzare le treccine noci e cioccolato versate la farina nella ciotola di una planetaria munita di gancio [1], aggiungete il lievito madre [2] e versate il latte [3], azionate la planetaria e cominciate a lavorare il composto.
Incorporate l’uovo [4], il sale [5] e lo zucchero [6].
Poi unite il burro un pezzetto alla volta [7], facendo incorporare il precedente prima di aggiungere il successivo. Lavorate almeno 10 minuti. Quando l’impasto sarà ben omogeneo [8] aggiungete le noci spezzettate grossolanamente [9].
Infine versate anche le gocce di cioccolato [10], lavorate qualche istante per incorporarle [11]. Trasferite l’impasto sul piano di lavoro leggermente infarinato [12].
Impastate a mano [13] per formare una palla [14] e ponetela in una ciotola. Coprite con la pellicola e fate lievitare almeno 4 ore al riparo da correnti d'aria [15].
Riprendete l’impasto che avrà raddoppiato il suo volume [16] e suddividetelo in 12 pezzi uguali aiutandovi con un tarocco [17] [18].
Prendete ciascun pezzo e suddividetelo a sua volta i tre parti uguali [19]. Con ogni pezzetto formate un cordoncino lungo circa 20 cm [20]. Sovrapponete le estremità pressando leggermente la pasta [21].
Intrecciate i tre cordoncini [22].Dovrete ottenere una treccia classica [23]. Foderate una teglia con carta da forno e adagiate sopra le treccine [24].
Coprite con della pellicola alimentare [25].Ponete le treccine a lievitare per almeno 8 ore in un luogo tiepido. Trascorso questo tempo, preparate una miscela di tuorlo e latte. Spennellate con la miscela le treccine ormai lievitate [26] e cuocete in forno già caldo a 180 °C nel ripiano medio in modalità statica per circa 25 minuti. Sfornate le treccine ben dorate e lasciatele raffreddare completamente prima di consumarle [27].