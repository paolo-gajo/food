Per preparare lo strudel di pane ripieno di salsiccia, iniziate dall’impasto: ponete la farina setacciata in una ciotola (in alternativa alla farina manitoba potete utilizzare la farina 0). Poi dividete la dose di acqua e in metà sciogliete il lievito [1]. Aggiungete il cucchiaino di malto (o di zucchero) [2] e mescolate per amalgamare gli ingredienti. Nell’altra metà dose di acqua sciogliete il sale [3].
Quindi aggiungete il lievito e il malto sciolti in acqua nella ciotola con la farina [4], poi versate anche l’acqua in cui avete disciolto il sale [5]. Aggiungete ad ultimo l’olio d’oliva [6].
Poi iniziate ad impastare nella ciotola [7], trasferite l’impasto su un ripiano infarinato e lavorate ancora l’impasto fino a quando non sarà omogeneo ed elastico. Quindi riponetelo in una ciotola [8] e copritelo con pellicola trasparente adatta al microonde, poi mettete la ciotola nel microonde Smart Oven Samsung e impostate il programma di lievitazione automatica 1-3 (900 gr di peso max), l'impasto raddoppierà così di volume [9].
Mentre l'impasto lievita preparate il ripieno: in una larga padella ponete a soffriggere l'aglio tritato con l'olio [10]. Intanto private la salsiccia del budello [11], poi versate in padella la polpa a pezzetti [12] e fatela cuocere aggiungendo il finocchietto selvatico e sfumando il vino rosso. Salate, pepate a piacere e fate cuocere per circa 10 minuti.
Terminato il programma di lievitazione, riprendete l'impasto e stendetelo su un ripiano di lavoro infarinato [13] dandogli una forma ovale; quindi versate sopra il ragu di salsiccia bianco lasciando un paio di centimetri dal bordo e spolverizzate con il formaggio grattugiato [14]. Iniziate ad arrotolare lo strudel dal lato più piccolo [15].
Quando avrete terminato, tagliate le estremità e sigillate bene lo strudel; con le estremità eliminate create dei filoncini di pasta per decorare lo strudel di pane (16-17). A questo punto infornate nel microonde impostando il programma di cottura a convezione come fosse un forno normale: cuocete a 180° gradi 30 minuti circa. Poi sfornate lo strudel [18] e tagliatelo a fette per servirlo!
Per preparare la teglia di funghi saporiti, iniziate dal trito di erbe che servirà per condirli: tritate il prezzemolo [1], l'erba cipollina, l'origano, lo spicchio d'aglio. Poi in una ciotolina versate un filo d'olio [2], aggiungete il trito di erbe aromatiche e salate [3] e pepate a piacere.
Ungete una pirofila di 25 cm di diametro con un filo d'olio e spolverizzate con il pangrattato. Poi passate alla pulizia dei funghi champignon (potete anche consultare la Scuola di Cucina: pulizia dei funghi champignon). Tagliate le radici dei funghi, quindi strofinate con un canovaccio pulito per eliminare il terriccio; poi tagliateli a fette piuttosto sottili [6].
Quindi poneteli nella teglia creando un primo strato, cospargete con il trito di erbe e proseguite con un altro strato di funghi. Terminate con il formaggio grattugiato e il pagrattato. Quindi cuocete nel microonde Smart Oven Samsung alla massima potenza impostando il tempo di cottura a 10 minuti. Sfornate e servite la teglia di funghi saporiti calda o tiepida!