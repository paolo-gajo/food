I rotoli dolci sono sempre tra le nostre tentazioni preferite: facili da realizzare e perfetti da condividere... semplici, al cioccolato e pistacchio, al limone! Poiché siamo in primavera e adoriamo anche i dolci con le fragole, come la torta mascarpone e fragole, abbiamo pensato ad una versione fresca e delicata come il rotolo alle fragole. Il sogno di tutti i golosi! Non fermatevi ad ammirare solo l’aspetto esteriore, dalla graziosa e originale decorazione… al taglio della prima fetta verrete ipnotizzati da una soffice pasta biscotto farcita con una crema al cioccolato bianco e uno spesso strato di fragole che disegna all’interno una spirale di vera bontà. Un dessert perfetto per ogni ricorrenza, un dolcissimo regalo per chi amate o per la festa della mamma, ma anche semplicemente un’invitante merenda da offrire ai vostri amici… in qualunque occasione decidiate di servirlo il risultato vi ripagherà del tempo impiegato per la preparazione: basterà affidarvi alle nostre spiegazioni che passo dopo passo vi porteranno per mano fino al meritato momento dell’assaggio. Avvolgete il gusto delicato della primavera in un dolce irresistibile come il rotolo alle fragole e scegliete con chi condividere questo bellissimo piacere!