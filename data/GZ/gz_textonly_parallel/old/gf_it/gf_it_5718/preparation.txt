Per preparare le chocolate bark candy dovete cominciare dal temperaggio del cioccolato con il metodo per inseminazione: si tratta di un metodo casalingo che vi permetterà di ottenere delle barrette croccanti e lucide, che si conserveranno per più tempo senza ammorbidirsi. Tuttavia è necessario partire da delle barrette di cioccolato già temperato [1]: per controllare che sia così, spezzate la tavoletta con le mani e verificate che si senta il suono come di uno schiocco. Per prima cosa tritate il cioccolato con un coltello [2], poi trasferite due terzi del cioccolato tritato in una ciotola e scioglietelo al microonde a intervalli di 30 secondi, mescolandolo ogni volta con una spatola [3]
fino a che non sarà completamente sciolto [4]. A questo punto, rimuovete la ciotola dal microonde e aggiungete il restante terzo del cioccolato tritato [5]. Mescolate accuratamente con la spatola fino a che tutto il cioccolato non si sarà sciolto in modo uniforme [6]. Ora potete passare alla preparazione delle chocolate bark candy!
Versate il cioccolato fondente sciolto in una teglia da 23x45cm foderata con carta forno e spalmate il cioccolato con il dorso di un cucchiaio sino ad ottenere una lastra dello spessore di 2-3 mm [1]. Mentre il cioccolato è ancora morbido, aggiungete le decorazioni: spezzettate i biscotti con le mani e distribuiteli uniformemente sulla superficie [2], poi cospargete con i confettini di cioccolato [3].
Infine sciogliete il cioccolato bianco a bagnomaria e, con un conetto di carta o un cucchiaio, formate delle righe diagonali lungo l’intera lastra [4]. Quando avrete finito di aggiungere tutte le guarnizioni [5], lasciate solidificare la lastra di cioccolato per 2 ore a temperatura ambiente. Una volta cristallizzata, potrete spezzarla con le mani per ottenere dei pezzi irregolari [6] oppure tagliarla con un coltello dalla lama liscia.
Procedete al temperaggio del cioccolato fondente, seguendo il procedimento descritto nell'apposita sezione all'inizio della ricetta. Versate il cioccolato fondente sciolto in una teglia da 23x45cm foderata con carta forno e spalmate il cioccolato con il dorso di un cucchiaio [1] sino ad ottenere una lastra dello spessore di 2-3 mm. Ora versate il burro d’arachidi in una ciotola e scaldatelo per 20 secondi in microonde per ottenere una consistenza più fluida, poi cospargetelo sulla superficie del cioccolato usando un cucchiaino [2] e create dei motivi decorativi irregolari usando il dorso del cucchiaino [3].
Per finire distribuite le arachidi sulla superficie [4]. Quando avrete finito di aggiungere tutte le guarnizioni [5], lasciate solidificare la lastra di cioccolato per almeno 2 ore a temperatura ambiente. Una volta cristallizzata, potrete spezzarla con le mani per ottenere dei pezzi irregolari [6] oppure tagliarla con un coltello dalla lama liscia.
Procedete al temperaggio del cioccolato bianco, seguendo il procedimento descritto nell'apposita sezione all'inizio della ricetta. Versate il cioccolato bianco sciolto in una teglia da 23x45cm foderata con carta forno e spalmate il cioccolato con il dorso di un cucchiaio sino ad ottenere una lastra dello spessore di 2-3 mm [1]. Cospargete subito la superficie con i pistacchi [2] e i mirtilli rossi [3]. Infine lasciate solidificare la lastra di cioccolato bianco per 2 ore a temperatura ambiente. Trascorso questo tempo, le vostre chocolate bark candy sono pronte per essere gustate, o regalate!