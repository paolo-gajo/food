Per preparare la crostata al latte e mandorle iniziate dalla frolla: versate la farina di mandorle in una ciotola capiente, aggiungete lo zucchero [1] e la farina 00 [2]. Tagliate il burro freddo a cubetti, poi aggiungetelo insieme alle polveri [3]
e iniziate ad impastare il tutto con le mani fino ad ottenere un composto sbricioloso [4]. Aggiungete poi anche le uova [5] e lavorate il tutto molto rapidamente [6] 
giusto il tempo di compattare [7]. Trasferite l'impasto su un piano di lavoro e dategli una forma rotonda [8], schiacciate leggermente il panetto e avvolgetelo all'interno della pellicola [9]; ponete in frigorifero a riposare per almeno 30 minuti. 
Nel frattempo occupatevi di preparare la crema. Versate il latte intero in un pentolino [10], aggiungete lo zucchero [11] e scaldatelo mescolando dolcemente [12], fino a far sciogliere completamente lo zucchero. 
Incorporate anche la farina di riso [13] e mescolate subito con una frusta per evitare la formazione di grumi [14]. Aggiungete poi anche un baccello di vaniglia intero [15] 
e continuate a mescolare fino a che la crema non si sarà addensata [16]. Trasferitela poi all'interno di una ciotolina ed eliminate il baccello di vaniglia [17]. Se preferite potete sciacquarlo e conservarlo, si potrà riutilizzare; altrimenti potrete inciderlo ed aggiungere i semini all'interno della crema. Coprite poi con la pellicola a contatto [18] e lasciate raffreddare in frigorifero. 
A questo punto anche la frolla avrà riposato, togliete la pellicola e tagliate il panetto in due parti, in modo da avere 1/3 che rimetterete nella pellicola per usarlo successivamente e i 2/3 che stenderete subito [19] su un piano leggermente infarinato [20], fino ad ottenere uno spessore di mezzo cm. Poi spolverizzate la pasta con un pò di farina [21] 
e arrotolatela intorno ad un mattarello [22]. Sarà più facile in questo modo trasferirla su uno stampo da 24 cm [23] (meglio se con il fondo estraibile). Lasciate aderire bene la pasta allo stampo facendo una leggera pressione con le dita sia sul fondo che sui bordi [24] 
ed eliminate l'eccesso utilizzando un coltellino [25]. Non gettate via gli scarti ma aggiungeteli alla frolla tenuta da parte, impastando molto rapidamente: servirà tutto per realizzare lo strato superiore. Bucherellate il fondo della crostata con i rebbi di una forchetta [26]; poi aggiungete la crema al latte [27] 
e distribuitela uniformemente su tutta la superficie della crostata [28]. Stendete la frolla tenuta da parte, ottenendo sempre uno spessore di mezzo centimetro [29] e come fatto in precedenza, arrotolandola sul mattarello, trasferitela sopra alla crema [30]. 
Sempre con i polpastrelli piggiate sul bordo per farla aderire a quello sottostante [31] ed eliminate nuovamente l'eccesso di frolla [32]. Utilizzando la lama di un coltellino incidete dei piccoli tagli sulla superficie della crostata [33] 
poi spennellatela con la confettura di albicocche [34] e spargete ovunque le scaglie di mandorle (35-36). Non vi resta che infornare la vostra crostata in forno statico già caldo a 180° per circa 40 minuti nel ripiano più basso. 
Poi sfornatela [37] e lasciatela raffreddare completamente. A questo punto potrete sformare [38] e servire la vostra crostata al latte e mandorle [39].