Chi non conosce o non ha mai sorseggiato uno Spritz? Dal 2011 conosciuto anche come Spritz veneziano dall'IBA, l'associazione internazionale dei bartender, è senza dubbio il long drink alcolico più famoso d'Italia insieme al Negroni e all'Americano. Questo cocktail ha una storia piuttosto radicata.Partiamo col dire che è nato in Veneto e da lì ha diffuso il rito dell’aperitivo all’italiana prima in tutta la nostra penisola e poi in giro per il mondo. Le sue origini risalgono al 1800, quando nel Regno Lombardo-Veneto le truppe dell'impero austriaco usavano allungare i vini locali, per loro troppo alcolici di gradazione, con una spruzzata acqua frizzante. È proprio da spritzen, il termine tedesco che descrive questa usanza, che deriva il nome Spritz! Voi lo sapevate? Forse quello che invece non sapete è come preparare la versione originale direttamente a casa vostra. Ecco la ricetta passo passo, perfetta da condividere con gli amici per un aperitivo, un pasto informale o, perché no, per un brunch... preparate insieme a noi lo Spritz!