Per preparare i petti di pollo al latte iniziate a ripulire la carne dai pezzi di cartilagine [1] e dal grasso in eccesso. A questo punto separate i due petti [2] e ricavate da ognuno 4 fettine [3].
Disponetele quindi su un tagliere [4] e utilizzando un batticarne battetele [5] in modo da ottenere delle fettine sottili [6].
Disponete in un tegame l'olio e il burro [7], lasciatelo fondere dolcemente e nel frattempo infarinate le fettine di pollo [8]. Man mano trasferitele all'interno del tegame [9], alzate leggermente la fiamma e attendete circa 2 minuti fino a che non si sarà creata una piacevole crosticina.
Poi girate le fettine [10] attendete nuovamente un paio di minuti e versate all'interno del tegame prima il latte [11] e poi le foglioline di timo [12].
Salate e pepate, coprite con un coperchio [13] e lasciate cuocere per altri 4-5 minuti fino a che il latte non si sarà addensato [14]. A questo punto non vi resta che servire i vostri petti di pollo al latte ancora caldi [15]!