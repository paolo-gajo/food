Per realizzare i saccottini mele e cioccolato, per prima cosa preparate l’impasto: setacciate la farina e il lievito in una ciotola, aggiungete il sale [1], l’acqua [2], le uova [3]
e l’olio [4]. Impastate con le dita per amalgamare tutti gli ingredienti [5], poi trasferite il composto sul piano da lavoro e continuate a lavorarlo fino a formare una palla liscia e uniforme [6]. Avvolgete l’impasto con la pellicola e lasciatelo riposare in un luogo fresco per 30 minuti.
Nel frattempo occupatevi del ripieno: tritate le nocciole grossolanamente [7], poi lavate la mela e dividetela in spicchi, eliminando il torsolo [8]. Infine sbucciate gli spicchi di mela e riduceteli a cubetti [9].
Ora versate i cubetti di mela in una padella, aggiungete le stecche di cannella [10] e il succo di limone [11] e fate saltare a fiamma vivace per 5 minuti, dopodiché eliminate la cannella [12].
Trasferite le mele in una ciotola, aggiungete le nocciole tritate [13], mescolate bene e lasciate raffreddare [14]. In ultimo, tagliate la barretta di cioccolato a bastoncini [15].
Trascorso il tempo di riposo dell’impasto, dividetelo in 2 porzioni che stenderete con un mattarello fino a formare un rettangolo di circa 35x20 cm, poi spennellate la superficie con un po’ d’acqua [17]. Ripiegate un lato lungo del rettangolo verso il centro [18],
fate la stessa cosa col lato opposto [19] e spennellate ulteriormente il rettangolo ottenuto con l’acqua, poi ripiegatelo a metà per il lungo [20] in modo da ottenere un rettangolo di circa 15x20 cm. Lasciate riposare l’impasto per un paio di minuti, poi stendete ancora il rettangolo con il mattarello aiutandovi con un po’ di farina [21]. Preriscaldate il forno a 180° in modalità statica.
A questo punto potete inserire il ripieno: aggiungete il composto di mele e nocciole a qualche cm di distanza dal bordo superiore del rettangolo ottenuto [22], aggiungete i bastoncini di cioccolato e spennellate la parte inferiore con l’acqua [23]; ripiegate il bordo superiore verso di voi in modo da coprire il ripieno [24] e premete delicatamente con le dita per sigillare l’impasto.
Aggiungete un’altra fila di bastoncini di cioccolato [25], spennellate la parte inferiore e continuate a ripiegare l’impasto fino a raggiungere l’altra estremità del rettangolo. Infine spennellate la superficie del rotolo ottenuto con un po’ d’acqua [26] e sigillatelo premendo delicatamente. Mantenendo la chiusura verso il basso, dividete ciascun rotolo in 4 parti [27]
che trasferirete su una leccarda foderata con carta forno. Ripetete lo stesso procedimento con la seconda porzione di impasto per formare altri 4 saccottini. Infine, spennellate i saccottini ottenuti con l’uovo sbattuto [28] e spolverizzateli con lo zucchero di canna [29], dopodiché cuocete nel forno statico preriscaldato a 180° per circa 25 minuti fino a che non diventeranno belli dorati [30]. Servite i vostri golosi saccottini mele e cioccolato ancora tiepidi [30]!