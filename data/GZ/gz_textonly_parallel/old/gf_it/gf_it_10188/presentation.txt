Le idee per arricchire il buffet dell’aperitivo non sono mai abbastanza! Tra torte salate e finger food di ogni tipo, ci divertiamo sempre a trovare nuove varianti sfiziose per sorprendervi in modo gustoso. Qui vogliamo proporvi un’accattivante idea che prende spunto da un classico della pasticceria: le crostatine con crema di Grana Padano e porri. Una versione salata della classica crostatina alla crema realizzata con un guscio friabile farcito con una vellutata crema al formaggio e sormontata da simpatici nidi di porri, croccanti e saporiti. Queste delizie monoporzione racchiudono un mix di sapori e consistenze perfettamente equilibrato che vi stupirà piacevolmente!