Con le sue candide e tenere carni, il baccalà è senza dubbio uno dei pesci più amati della cucina tradizionale italiana. E’ infatti il protagonista indiscusso di alcune ricette tipiche come il baccalà in umido, dalla lunga e paziente cottura, quello con i ceci, cremoso e saporito, quello alla vicentina oppure alla livornese dei classici intramontabili della cucina regionale. Noi che amiamo il baccalà in tutte le sue forme vi proponiamo una ricetta nuova, semplice e stuzzicante, perfetta per la stagione invernale: il baccalà al forno. Un contorno di cavoletti di Bruxelles il cui aroma deciso viene smorzato dal gusto più delicato del porro, accompagna i filetti di baccalà, e il tutto è insaporito da una salsa appetitosa alle erbe aromatiche che darà una ventata di nuovi sapori tutti da scoprire! Il baccalà al forno sarà perfetto persino per Natale se quest'anno avete deciso di non seguire la tradizione friggendo il pesce. Non vi resta che provare la nostra ricetta!