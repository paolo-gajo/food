Per realizzare la pita con hummus di pomodori secchi, per prima cosa preparate l’impasto per la pita: mettete il lievito di birra secco in una ciotolina (in alternativa potete utilizzare 9 g di lievito di birra fresco), unite poca acqua tiepida [1] e il malto (o lo zucchero) [2], poi mescolate bene con un cucchiaino per sciogliere il tutto. Versate la restante acqua tiepida in un altro contenitore, aggiungete il sale [3]
e l’olio [4] e mescolate bene. Ora setacciate le farine in una ciotola capiente, aggiungete l’acqua con il lievito [5] e cominciate a impastare con la punta delle dita. Poi, senza smettere di impastare, versate a filo l’acqua con l’olio e il sale [6] e continuate a lavorare fino a che non otterrete un composto ben amalgamato.
A questo punto trasferite l’impasto su un piano da lavoro e dategli la forma di una palla, che dovrà avere una consistenza bella liscia ed elastica. Sistemate l’impasto così formato in una ciotola oliata, coprite con pellicola [7] e lasciate lievitare nel forno spento con la luce accesa per circa 2 ore o fino a che non sarà raddoppiato di volume. Trascorso il tempo di lievitazione [8], trasferite l’impasto su un piano di lavoro leggermente infarinato e dividetelo in 4 porzioni del peso di circa 100 g l’una. Date a ogni porzione di impasto la forma di una pallina [9],
poi stendetelo con un mattarello fino ad ottenere delle sfoglie di circa 20 cm di diametro, con uno spessore di circa 2 mm [10]. Sistemate le sfoglie ottenute su una leccarda foderata con carta forno, spennellatele con un’emulsione di olio e acqua [11], coprite con pellicola trasparente [12] e lasciatele lievitare per almeno 40 minuti, ancora nel forno spento con la luce accesa. Per ulteriori informazioni sulla preparazione della pita, potete consultare la ricetta sul nostro sito.
Nel frattempo, potete occuparvi della preparazione dell’hummus di pomodori secchi: mettete i pomodori secchi in un contenitore alto e stretto, aggiungete i ceci [13], la tahina [14], il coriandolo precedentemente lavato e asciugato [15],
l’olio [16] e il pepe, poi frullate con un frullatore a immersione [17] fino a ridurlo in una crema omogenea. Aggiustate l’hummus di sale, dopodiché trasferitelo in una ciotolina [18], coprite con pellicola a contatto e conservatelo in frigorifero fino al momento dell’utilizzo.
Trascorso il tempo di lievitazione delle pita, spruzzatele con un po’ di acqua e cuocetele in forno statico preriscaldato a 250° per 8 minuti sul ripiano medio. Nel frattempo lavate e tagliate finemente il peperoncino [19] e riducete gli altri pomodori secchi a listarelle [20]. Quando le pita saranno cotte [21], potete farcirle con gli ingredienti che avete preparato:
spalmate una generosa quantità di hummus su ogni pita [22], aggiungete un ciuffetto di rucola, precedentemente lavata e asciugata, qualche strisciolina di pomodoro secco e un pizzico di peperoncino fresco [23]: ripiegatela a metà e gustate subito la vostra pita con hummus di pomodori secchi [24]!