Per preparare il risotto zucca e speck, per prima cosa preparate il brodo vegetale e tenetelo in caldo. Pulite la zucca eliminando i semi interni e rimuovendo la buccia con un coltello [1], poi tagliatela grossolanamente a pezzetti [2]. In una casseruola scaldate un filo d’olio insieme a uno spicchio di aglio in camicia [3].
Aggiungete la zucca [4] e fatela rosolare per un minuto, poi coprite con il brodo [5] e cuocete per circa 20 minuti fino a quando risulterà molto morbida [6]. Una volta cotta, eliminate l’aglio e tenete da parte.
Tagliate lo speck a dadini [7], poi rosolatelo in una padella con un filo d’olio [8] per renderlo croccante [9].
Ora tostate il riso in un’altra casseruola con un filo d’olio [10], mescolando spesso. Quando diventerà opalescente, aggiungete un mestolo di brodo [11] e la zucca [12].
Unite anche lo speck [13] e portate a cottura il riso continuando ad aggiungere un mestolo di brodo per volta e mescolando spesso [14]. Quando il riso sarà cotto, spegnete o togliete la casseruola dal fuoco e mantecate con il burro [15].
Unite anche il Grana Padano DOP grattugiato [16] e mescolate bene. Completate con il prezzemolo tritato [17]. Il vostro risotto zucca e speck è pronto per essere servito ben caldo [18]!