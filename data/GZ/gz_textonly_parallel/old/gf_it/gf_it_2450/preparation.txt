Per preparare le capesante gratinate al burro e brandy ponete il burro a pezzi in un tegame, dove verrà fatto sciogliere a fuoco basso per pochi minuti [1]; aggiungete quindi uno spicchio di aglio schiacciato [2], fatelo dorare (sempre a fuoco dolce), unite il prezzemolo tritato e togliete il tegame dal fuoco [3].
Aggiungete, poco alla volta, il pangrattato [4], continuando a mescolare [5], finché non otterrete un composto omogeneo; aggiustate di sale e pepe, quindi aromatizzate il tutto grattugiandovi la noce moscata [6].
Inumidite l’impasto con 30 gr di brandy (un bicchierino) [7] e mescolate per amalgamare tutti gli ingredienti [8] (se il composto dovesse risultare troppo asciutto, aggiungete qualche goccia di acqua tiepida). Preparate ora il supporto alle capesante: arrotolate delle strisce di alluminio per formare dei cerchi [9] che posizionerete sul fondo delle conchiglie prima di inserire le capesante (in questo modo eviterete che i molluschi si spostino durante la cottura e che fuoriesca il ripieno).
Prendete le capesante già pulite e posizionatele nelle conchiglie [10], che avete precedentemente messo su una leccarda da forno. Aggiungete un cucchiaio e mezzo del composto con pangrattato e brandy in ogni conchiglia, livellando bene la superficie con il dorso di un cucchiaio [11], quindi cuocete il tutto in forno statico preriscaldato, a 220° per 5 minuti. Trascorso questo tempo ponete le capesante sotto il grill per altri 5 minuti: dovranno risultare dorate [12]. Le capesante gratinate al burro e brandy sono pronte, servitele ancora calde!