Per preparare i tagliolini al doppio nero di seppia cominciate con la preparazione del fumetto di pesce. In un tegame fate rosolare in poco burro il porro tagliato a rondelle, la cipolla tagliata in quarti e 1 spicchio di aglio, per 5 minuti. Prendete gli scarti ed uniteli, lasciando rosolare e aggiungendo il vino bianco [1]. Quando il vino sarà sfumato completamente aggiungete l’acqua, il pepe ed il prezzemolo, aggiustando di sale. Lasciate bollire per 60 minuti a fuoco basso avendo cura di schiumarlo di tanto in tanto aiutandovi con una schiumarola [2]. A cottura ultimata filtrate il brodo con un colino a maglie strette per eliminare gli scarti del pesce [3].
Passate ora alla preparazione della pasta. Prendete una ciotola capiente e ponetevi la farina setacciata. Aggiungete alla farina le uova [4] ed il nero di seppia [5]. Aiutatevi inizialmente con una forchetta [6] per amalgamare bene l’impasto.
Quando uova e nero di seppia risultano incorporati nell’impasto utilizzate le mani [7] per amalgamare tutti gli ingredienti. Aggiungete acqua a temperatura ambiente per uniformare meglio l’impasto [8]. Impastate bene finchè il composto risulterà senza grumi. Realizzate ora con l’impasto una palla e copritela con pellicola per alimenti [9]. Lasciatela a riposare a temperatura ambiente per circa mezz’ora.
Passate quindi alla preparazione del sugo: prendete una padella versate l'olio e fate rosolare uno spicchio d’aglio intero [10]. Quando sarà ben rosolato, toglietelo dalla padella. Aggiungete le acciughe [11] e fatele sciogliere aggiungendo poco fumetto [12].
Ora prendete le vostre seppie (già pulite e lavate accuratamente sotto acqua corrente). Eliminate i tentacoli, poi tagliatele a fettine [13]. Ponetele ora nella padella e saltatele per qualche minuto a fuoco vivace. Sfumate ora le vostre seppie con il vino bianco [14]. Aggiustate di sale e pepe e bagnate con il fumetto di pesce [15].
Alle seppie aggiungete anche il concentrato di pomodoro [16] ed il nero di seppia [17]. Mescolate, poi coprite quindi la padella con un coperchio e spegnete il fuoco [18].
Ora dedicatevi alla preparazione della pasta all'uovo al nero di seppia. Riprendete l’impasto, stendetelo aiutandovi ccon la macchina per stendere la pasta, passando dal livello più basso a quello più alto in modo tale da ottenere una sfoglia molto sottile, circa 1 mm [19]. Prendete le sfoglie di pasta così ottenute e passatele con della farina di semola rimacianata (oppure con farina 00). Avvolgete la sfoglia formando dei rotolini [20] e tagliatele mantenendo una larghezza di circa 2 mm [21]. Otterete così i vostri tagliolini.
Immergete i vostri tagliolini al nero di seppia per pochi secondi in un tegame con abbondante acqua salata a piacere [22] poi scolateli immediatamente. Versate quindi i tagliolini al sughetto che avete fatto cuocere con le seppie e mescolate bene per far assorbire il sugo ai tagliolini [23]. Per finire decorate i vostri tagliolini al doppio nero di seppia con qualche rametto di timo [24] e… gustate!