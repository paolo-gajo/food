I tagliolini al doppio nero di seppia formano un primo piatto dallo spiccato sapore di mare. La nota più particolare? La pasta fresca fatta in casa e colorata con il nero di seppia, accompagnata da un condimento altrettanto nero e arricchito dalla carne tenera di piccole seppioline. L'aroma deciso e ricco del nero di seppia pervade questo piatto prelibato e i tagliolini sono perfetti se volete un piatto ancora più chic ed originale rispetto alle classiche linguine al nero di seppia. Non vi preoccupate se non possedete la macchina per la pasta elettrica con la quale realizzare i tagliolini, potete sempre ripiegare su quella classica a manovella oppure, come ultima risorsa ma non meno preziosa, sulle vostre mani!