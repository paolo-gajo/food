Le ricette sono anche racconti, racconti di tradizioni lontane e radicate nella cultura del luogo. Questa che vi narriamo oggi è la storia di una minestra: il riso e verza, una preparazione della tradizione contadina italiana con ingredienti semplici e di stagione. Le influenze napoletane in questa ricetta sono forti, basti pensare ai nomi affettuosi con cui viene chiamata nel dialetto locale: "O virzo cu o rriso" o "Virz’e rise”. Un primo piatto in grado di confortare con la sua corposità e cremosità nelle fredde giornate invernali. Noi abbiamo deciso di insaporire questa pietanza con la pancetta per dare ancora più sapore. Voi come lo preferite? Preparate il riso e verza e rispolverate antichi e genuini sapori con altre ricette contadine come la verza alla salentina.