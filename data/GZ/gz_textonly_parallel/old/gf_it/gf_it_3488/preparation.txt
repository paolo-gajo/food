Per preparare le carote agrodolci partite dalla sanificazione dei barattoli e dei tappi, come indicato nelle linee guida del Ministero della Salute riportate in fondo alla ricetta. Una volta terminata questa importante operazione passate alle vostre carote baby che dovranno essere freschissime e senza macchie: pelatele, lavatele sotto l’acqua corrente [1] e tagliate la punta [2]. Sbollentate le carote in acqua per 1 minuto [3].
Trascorso un minuto in acqua bollente immergete immediatamente le carote in acqua e ghiaccio [4], e lasciatecele per 3-4 minuti. Questo servirà a mantenere inalterato il colore delle carote. Prendete un tegame e versateci l'aceto [5] e l'olio [6].
Aggiungete anche il sale [7] e lo zucchero [8]. Portate il tutto a bollore, e poi versatevi le carote [9], che farete scottare per circa 2 minuti. Fate attenzione a rispettare i tempi e a non farle cuocere troppo perché è importante che le carote rimangano croccanti.
Trascorso il tempo necessario, trasferite delicatamente le carote in un colapasta per mezzo di una schiumarola [10], e fatele sgocciolare e raffreddare. Trasferite poi le carote nei vasetti che avete precedentemente sanificato [11], cercando di disporre le carote nel modo più ordinato possibile, senza pressarle troppo. Unite i rametti di maggiorana [12].
Riempite i vasetti con il liquido di cottura, avendo cura di fermarvi a 1 centimetro dal bordo del barattolo [13]. Sistemate il pressello per assicurarvi di tenere ferme le carote [14] e chiudete bene i vasetti, ma senza stringere troppo [15]. A questo punto passate alla bollitura dei vasetti, ovvero la pastorizzazione, seguendo le indicazioni riportate nelle linee guida del Ministero della Salute citate in fondo alla ricetta. Se utilizzate barattoli con tappi a vite, una volta che i barattoli si saranno raffreddati verificate se il sottovuoto è avvenuto correttamente: potete premere al centro del tappo e, se non sentirete il classico "click-clack", il sottovuoto sarà avvenuto. Se dopo la ribollitura doveste notare la formazione di piccole bollicine d'aria, quando il barattolo è ancora caldo battetelo delicatamente su un piano, in modo da far risalire in superficie le bollicine che poi scompariranno naturalmente. Se utilizzate i barattoli con chiusure a guarnizione in gomma, al momento di consumare le carote agrodolci potete fare la prova del sottovuoto tirando l'apposita linguetta: se tirandola produce un rumore secco vuol dire che il contenuto si è conservato con il sottovuoto corretto. Al contrario, se tirando la linguetta la guarnizione risulta "molle", significa che non si è creato il sottovuoto correttamente ed è meglio non mangiarne il contenuto. Le vostre carote agrodolci sono pronte per essere gustate!