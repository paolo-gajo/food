Per realizzare la frittata al forno con ricotta e spinaci iniziate lavando bene gli spinaci [1], poi eliminate i gambi più grandi e scolateli. Affettate sottilmente il porro [2], dopo avergli tolto le prime foglie e elimimando la parte più verde del gambo; scaldate tre cucchiai di olio in una padella antiaderente e fate imbiondire il porro [3];
Versate nella padella gli spinaci [4], alzate la fiamma e fate cuocere per qualche minuto con il coperchio [5]. Quando gli spinaci saranno morbidi e ben cotti, scolateli, strizzateli in un colino [6]
e tritateli a coltello [7]. Ora sbattete bene le uova con sale e pepe [8] a piacere, incorporate la ricotta fresca [9] e sbattete ancora,
poi unite il grana grattugiato, l'emmentaler grattugiato [10] e sbattete di nuovo. A questo punto aggiungete gli spianci al composto di uova e formaggi [11], amalgamate bene il tutto [12].
Intanto imburrate e spolverizzate con il pangrattato uno stampo tondo di circa 23 cm di diametro [13]. Versate il composto nella teglia, livellatelo con una spatola [14] e passate in forno statico, preriscaldato, a 180° e cuocete per almeno 30-40 minuti (oppure in forno ventilato a 160° per circa 25 minuti); la frittata sarà pronta quando inizierà a staccarsi bene dai bordi dello stampo e l'interno non sarà più cremoso [15]. Potete servire la frittata al forno con ricotta e spinaci calda o tiepida.