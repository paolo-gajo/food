Solo 7 alpeggi della Val d'Ossola producono il Bettelmatt, un formaggio molto pregiato, definito "oro giallo" e protagonista della ricetta di oggi. Non è molto facile da trovare, ne vengono prodotte solo alcune migliaia di forme all'anno nei mesi estivi. Quando arriva il mese di Ottobre, le forme vengono marchiate e vendute. Noi siamo stati molto fortunati a trovarlo e insieme allo chef Marco Sacco vi presentiamo questo meraviglioso antipasto: il flan di Bettelmatt. Un tortino dalla consistenza soffice e compatta che donerà un tocco molto raffinato al vostro menù. Il gusto del formaggio risulterà delicato al primo assaggio, ma man mano diventerà più intenso. Per esaltare questo gusto la ricetta dello chef Marco Sacco prevede una dolce guarnizione con una salsa di pere in mostarda e una salsa speziata ai mirtilli. Quest'ultima infatti viene insaporita dal pimiento, una bacca molto aromatica che sprigiona profumi di noce moscata, pepe nero, ginepro e cannella. Mirtilli freschi, raccolti a 1500 metri di altezza, pezzetti di pere in mostarda e sottili striscioline di sedano rapa completeranno il piatto con una nota fresca e sofisticata!