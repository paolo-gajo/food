Per preparare il frico con patate e cipolle, sbucciate le cipolle [1] e affettatele finemente a rondelle [2]; poi sbucciate anche le patate con un pelaverdure [2] o un coltello
e grattugiatele con una grattugia a fori grossi [4]. Eliminate la scorza del formaggio Montasio [5] e grattugiatelo sempre con la grattugia a fori grossi [6].
Ora che gli ingredienti sono pronti, in un tegame capiente versate 40 gr di olio [7], e la cipolla [8]. Fate soffriggere qualche minuto a fuoco dolce mescolando spesso con un cucchiaio di legno per evitare che la cipolla si attacchi al fondo della padella o si bruci. Dopodiché unite anche le patate grattugiate [9] e fate cuocere per circa 10 minuti.
A questo punto unite anche il formaggio Montasio grattugiato [10], salate e pepate a piacere (11-12) e fate cuocere il frico per circa 20 minuti a fuoco medio, mescolando per far sciogliere il formaggio completamente.
Quando avrete terminato la cottura e avrete ottenuto un impasto omogeneo [13], spegnete il fuoco. In una padella antiaderente a bordo basso versate un filo d'olio [14], fatelo scaldare leggermente e versatel'amalgama di patate, cipolle e Montasio nella padella [15], cercando di eliminare il grasso superfluo.
Distribuite e compattate il frico nella padella [16] e cuocetelo a fiamma alta senza mescolare, a mo' di frittata [17]. Appena si sarà formata la crosticina, giratelo dall'altro lato [18]. Se ancora presente, eliminate il grasso in eccesso prima di trasferire il frico con patate e cipolle su un piatto da portata. Poi tagliatelo in porzioni e accompagnatelo con la polenta!