Nel tempo, di ricette con salsiccia ne abbiamo fatte davvero tante, ma ci siamo resi conto che non avevamo quella di base : la salsiccia in padella! Come potevamo non scrivere la ricetta che da sempre ci risolve pranzi e cene espresse? Semplice da realizzare, veloce e appetitosa: la salsiccia in padella ha bisogno solo di una cosa: l'ingrediente principale di qualità. Per rendere ancora più speciale questa preparazione, un nostro suggerimento: il mix di erbe e aromi che vi faranno apprezzare ancor di più questo secondo piatto di carne. Nulla vieta però di preparare il grande classico di salsiccia e patate in padella anziché al forno! Quando non avrete tempo per le versioni più ricche e al forno come quella con le patate o in tegame con i fagioli fino alle più rustiche al sugo, al vino, con i friarielli, la salsiccia in padella sarà un'ottima alternativa!