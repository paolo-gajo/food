Per realizzare i peperoni ripieni di carne e salsiccia per prima cosa tagliate a cubetti il pane raffermo [1], quindi ponetelo in una ciotola e copritelo con il latte [2]. Pressate leggermente il pane così che assorba bene il latte [3].
Eliminate il budello dalla salsiccia e versatela in una ciotola ampia [4], aggiungete anche la carne trita di vitello [5], il parmigiano e il pecorino grattugiati [6].
Insaporite con l’aglio spremuto [7], aggiungete le due uova intere [8], il sale [9],
il pepe [10] e il prezzemolo tritato [11]. A questo punto aggiungete anche il pane ammorbidito nel latte [12], strizzandolo prima con le mani per trattenere i liquidi in eccesso.
Impastate con le mani [13] fino a ottenere un composto omogeneo [14] e tenete da parte la farcia. Lavate e asciugate i peperoni, tagliate via la calotta superiore e privatela del picciolo [15],
poi estraete i filamenti e i semini interni [16]. In una ciotolina a parte mescolate il pangrattato con il parmigiano grattugiato [17]. Ora riempite i peperoni fino al bordo con l'aiuto di un cucchiaio [18].
Adagiate i peperoni e le calotte su una teglia rivestita con carta da forno, spolverizzate la superficie con il mix di pangrattato e parmigiano [19], condite con un giro di olio di oliva [20] e cuocete in forno statico preriscaldato a 180° per 40 minuti, poi passate alla modalità ventilata e proseguite la cottura per altri 20 minuti. A cottura ultimata i vostri peperoni ripieni di carne e salsiccia saranno ben dorati, sfornateli [21], lasciateli intiepidire e poi serviteli in tavola!