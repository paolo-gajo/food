Per preparare l’insalata di ceci estiva cominciate lavando e asciugando tutti gli ortaggi. Eliminate la calotta del peperone e staccate il picciolo coi semi [1], poi rimuovete i filamenti interni e infine tagliate il peperone a listarelle sottili [2]. Dividete a metà i pomodorini [3].
Passate alla zucchina: spuntatela e tagliatela a rondelle [4]; da queste ottenete dei bastoncini [5]. Spuntate il cetriolo e, senza pelarlo, ricavate fettine oblique non troppo spesse [6].
Mondate e tagliate a fettine sottili la cipolla rossa [7]. Infine preparate il condimento per l’insalata versando nel boccale di un mixer le foglie di menta fresca insieme all’olio [8]. Frullate con il mixer ad immersione [9]
e aggiungete il succo di limone [10]. Mescolate e trasferite in una ciotolina. Scolate i ceci precotti e versateli in una ciotola piuttosto capiente [11], poi aggiungete uno ad uno tutti gli altri ingredienti: le zucchine, le cipolle rosse e i peperoni [12],
i cetrioli [13] e i pomodorini. Poi aromatizzate con la scorza grattugiata del limone [14] e condite tutto con l'olio alla menta [15], sale e pepe a piacere.
Mescolate e aggiungete il tocco finale: la feta sbriciolata [16]. Un'ultima mescolata [17] e la vostra insalata di ceci estiva è pronta per essere gustata [18]! 