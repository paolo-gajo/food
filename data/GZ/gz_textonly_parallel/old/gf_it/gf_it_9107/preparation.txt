Per preparare l'angelica salata alla birra per prima cosa preparate il lievitino: mettete il lievito di birra disidratato (in alternativa potete utilizzare 12 g di lievito di birra fresco) nell’acqua tiepida e fatelo sciogliere mescolando con un cucchiaino [1]; aggiungete poi il malto d’orzo (o lo zucchero) [2] e, sempre mescolando, fatelo sciogliere. In una ciotola mettete la farina che avrete precedentemente setacciato, aggiungete il composto di lievito di birra e malto [3] e mescolate tutti gli ingredienti fino ad amalgamarli.
Trasferite l’impasto su una spianatoia ed iniziate ad impastare fino a formare una palla liscia ed omogenea che sarà il vostro lievitino [4]. Mettete il lievitino in una ciotola e coprite la ciotola con la pellicola trasparente [5] e lasciatelo lievitare per un’ora in forno spento con la luce accesa finché non avrà raddoppiato il suo volume [6].
In una ciotola sbattete le uova insieme alla birra [7], poi aggiungete il Parmigiano [8], il sale e mescolate il tutto. Prendete una planetaria munita di foglia, ponete all'interno la farina setacciata, trasferite il composto di uova nella planetaria [9] (se non disponete di una planetaria ponete gli ingredienti in una ciotola e impastate a mano).
Impastate con la foglia finché tutti gli ingredienti si saranno amalgamati [10]. Togliete la foglia e mettete il gancio quindi iniziate ad aggiungere il burro a tocchetti a temperatura ambiente poco alla volta lasciando all’impasto il tempo di assorbirlo [11]. Continuate ad impastare finché il burro sarà completamente accorpato e l’impasto risulterà omogeneo [12].
A questo punto aggiungete all’impasto il lievitino [13] un pezzetto alla volta e continuate ad impastare con il gancio finché il lievitino si sarà totalmente incorporato. Trasferite l’impasto su una spianatoia infarinata e lavoratelo [14] fino ad ottenere una palla liscia ed omogenea. Mettete l’impasto in una ciotola e copritela con la pellicola trasparente [15]; lasciate lievitare in forno spento con luce accesa per 2 ore
finché l’impasto avrà raddoppiato il suo volume [16]. A questo punto occupatevi di preparare il ripieno dell’angelica: tagliate a rondelle le olive verdi e nere, tagliate a dadini regolari il salame e la feta e tagliate a pezzetti i pomodori secchi [17]. Prendete l’impasto lievitato e stendetelo con una matterello ad uno spessore di mezzo centimetro cercando di ottenere una sfoglia dalla forma rettangolare [18].
Spennellate la sfoglia ottenuta con dell’olio extravergine d’oliva [19] e cospargetela con gli ingredienti che avete precedentemente tagliato: salame, olive nere, olive verdi, pomodori secchi e feta [20]. Iniziate ad arrotolare la sfoglia dal lato più lungo cercando di stringere il più possibile per non lasciare uscire il ripieno [21].
Arrotolate fino ad ottenere un rotolo [22]. Tagliate il rotolo a metà con un coltello dalla lama sottile [23] e infarinata (in modo che non si attacchi alla pasta) quindi separate le due parti e intrecciatele avendo cura di tenere la parte tagliata verso l’alto in modo che si intravedano le sezioni e il suo ripieno [24].
Formate con la treccia una ciambella e saldate le due estremità sovrapponendole [25], ponete l'angelica in una teglia foderata con carta forno [26] e che lascerete lievitare per 30 minuti in forno spento con la luce accesa finché avrà raddoppiato il suo volume. Trascorsi i 30 minuti infornate l’angelica in forno statico preriscaldato a 180° per 35 minuti (oppure in forno ventilato a 160° per 25 minuti). Quando la superficie risulterà dorata, sfornate l'angelica salata alla birra [27] e lasciatela intiepidire prima di portarla in tavola.