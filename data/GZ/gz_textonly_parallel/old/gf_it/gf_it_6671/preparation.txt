Per preparare la trota al forno, per prima cosa eviscerate il pesce, se necessario, poi rimuovete le pinne [1] e incidete la carne muovendo la lama del coltello parallelamente al piano di lavoro per ricavare i filetti [2]. Per maggiori informazioni sulla pulizia del pesce, potete consultare la nostra scuola di cucina su come pulire la trota salmonata. Una volta che avrete ottenuto 4 filetti, rimuovete le spine con una pinzetta da cucina [3].
Sciacquate i pomodorini e lasciateli interi [4], poi sciacquate i capperi per rimuovere il sale in eccesso. Ungete una pirofila con l’olio [5] e adagiate i filetti di trota, salate e pepate a piacere, poi aggiungete gli spicchi d’aglio in camicia, i pomodorini interi [6],
le olive denocciolate [7], i capperi dissalati [8], l’acqua a temperatura ambiente [9],
l’olio [10] e i rametti di timo [11]. Cuocete in forno statico preriscaldato a 180° per 15 minuti, accendendo il grill durante gli ultimi 3-4 minuti. La vostra trota al forno è pronta per essere servita [12]!