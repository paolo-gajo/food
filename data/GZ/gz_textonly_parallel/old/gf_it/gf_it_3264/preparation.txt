Per preparare le uova ripiene pasquali iniziate preparando 3 uova sode che andranno a comporre i tre antipasti , per il cestino tagliate 1/3 dell’uovo [1], per il diavoletto e il pulcino tagliate a metà le uova e conservate parte dell’albume che servirà per la testa del pulcino. Con l’aiuto di un cucchiaino estraete il tuorlo sodo [2] da tutte e tre le uova e passatelo nello spremiaglio formando così dei piccoli riccioli [3] che andranno a formare il ripieno delle uova.
Per preparare il cestino: fate una crema frullando nel mixer il tonno con un cucchiaio di maionese [4] e unitela ad 1/3 del tuorlo sodo; riempite con questo composto l’uovo [5] , decorate con foglie di timo [6] e formate il manico del cestino con il filo di erba cipollina, guarnite con altri riccioli di tuorlo sodo.
Per preparare il diavoletto: fate una crema mescolando un cucchiaio di maionese, uno di tuorlo sodo e un cucchiaino di paprika. Riempite con il composto l’uovo svuotato e guarnite con altra paprika [7]. Ricavate dal peperone due listarelle sottili per le corna del diavoletto [8] e una listarella più lunga per la coda [9]. Inserite le corna nel ripieno e appoggiate la coda per decorare.
Per preparare il pulcino: fate una crema mescolando un cucchiaio di maionese, uno di tuorlo sodo, qualche cappero e riempite con il composto l’uovo svuotato. Formate con altro tuorlo sodo e poca maionese una pallina che andrete ad applicare sopra l’uovo per formare la testa del pulcino [10], applicate due capperi per gli occhi [11] e ritagliate le zampine [12] e il becco dalle carote tagliate a rondelle. Coprite la testa con la parte di albume avanzato , fate una piccola incisione con il coltello e inserite una foglia di prezzemolo. Ponete le tre uova ripiene su un piatto di portata e decorate con foglioline di lattughino.