La quiche al salmone con asparagi e porri è una pietanza molto raffinata, ideale per la tavola delle feste o per una ricorrenza piuttosto importante: potete servirla come antipasto tagliata a piccole porzioni o impiegarla per arricchire un sontuoso buffet. Deliziosa sia calda che fredda, la quiche al salmone vi porterà via poco tempo per la sua realizzazione, specialmente se vi procurerete della pasta briseè già pronta e stesa in pratici dischi. La quiche può essere preparata con largo anticipo e riscaldata al momento della consumazione, inoltre è molto pratica e scenografica da portare a casa di amici: vi farà fare un figurone!