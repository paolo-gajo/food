Per realizzare la crostata pasquale alla ricotta e cioccolata iniziate dalla pasta frolla: versate la farina, un pizzico di sale e il burro a pezzi appena tolto dal frigo, quindi ancora freddo, in un mixer [1]. Frullate il tutto fino ad ottenere un composto dall'aspetto sabbioso e farinoso e ponetelo su una spianatoia. Formate la classica fontana al centro del composto e aggiungete i semi della bacca di vaniglia [2] e il latte condensato [3].
Quindi lavorate velocemente il composto a mano [4] fino ad ottenere un panetto compatto e omogeneo; avvolgete con pellicola [5] e fate riposare per circa 30 minuti in frigorifero o fino a quando non sarà ben sodo; occupatevi intanto della farcitura della crostata: setacciate con un colino a maglie strette la ricotta vaccina in modo che non abbia grumi [6] e raccoglietela in una ciotola ampia,
aggiungete i semi della bacca di vaniglia, la scorza di arancia, il latte condensato [7] e per ultime le gocce di cioccolato [8] mescolate con un cucchiaio per amalgamare gli ingredienti. Intanto riprendete la pasta frolla, ponetela su una spianatoia infarinata e con il mattarello stendete una sfoglia spessa circa 1 cm con un diametro di 26 cm [9],
avvolgete la pasta sul mattarello e srotolatela su uno stampo da 24 cm di diametro imburrato e foderato con carta forno [10]. Fate aderire la sfoglia allo stampo e con una rotella tagliapasta eliminate il bordo in eccesso [11]. Con la pasta avanzata ricavate delle strisce larghe un centimetro [12]
Versate la crema nella teglia e livellate la superficie con il dorso di un cucchiaio [13] disponetele sulla superficie della torta le strisce incrociandole in modo da creare un motivo a losanghe, spennellate la crostata con un uovo sbattuto [14] e cuocetela in forno statico preriscaldato a 180° per 1 ora ( o in forno ventilato a 160° per 50 minuti). A cottura ultimata sfornate la crostata pasquale alla ricotta e cioccolata e lasciatela intiepidire prima di servirla [15].