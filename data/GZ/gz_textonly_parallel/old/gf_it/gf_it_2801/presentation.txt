Se siete in cerca di una versione light per realizzare la base di una crostata, la pasta frolla alla ricotta di certo saprà incontrare i vostri gusti. In questa ricetta la pasta frolla, preparata senza burro, risulterà più morbida grazie alla ricotta, formaggio cremoso per eccellenza molto versatile in cucina; infatti l'impasto che otterrete vi stupirà poiché sarà molto delicato e leggero. Questa particolare frolla è perfetta come base per molti dolci sfiziosi e delicati come ad esempio la torta di ricotta al limone oppure può essere utilizzata per la preparazione di golosi dessert monoporzione che possono essere guarniti con creme golose come la ganache al cioccolato. Non essendoci il burro non otterrete la stessa croccantezza della classica pasta frolla, ma per utilizzarla al meglio e ottenere la giusta fragranza potete procedere cuocendo la pasta frolla alla ricotta con il metodo della cottura alla cieca.