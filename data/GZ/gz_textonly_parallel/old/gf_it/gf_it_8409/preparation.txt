Per preparare il plumcake al cioccolato cominciate tritando grossolanamente il cioccolato [1] e ponetelo su una bastardella per farlo sciogliere a bagnomaria [2]. Dopodichè lasciatelo raffreddare [3].
Nel frattempo, versate nella brocca di una planetaria munita di frusta il burro a temperatura ambiente tagliato a dadini e lo zucchero [4]; aggiungete anche il miele [5] e i semi di una bacca di vaniglia [6].
Azionate la frusta e cominciate a montare. Quando il composto risulta chiaro e spumoso [7] cominciate ad aggiungere una per volta le uova a temperatura ambiente [8]. Lasciate che il composto continui a montare (se non avete una planetaria potete montare il composto con le fruste elettriche), intanto in una ciotola a parte setacciate insieme la farina, il cacao [9]
e il lievito [10] e miscelateli tra loro [11]. Intanto il composto in planetaria sarà chiaro e spumoso: unite a filo il cioccolato fuso ormai freddo [12].
Quando risulterà ben incorporato all’impasto, cominciate ad aggiungere il mix di cacao, lievito e farina, un cucchiaio per volta [13] aggiungendo il successivo solo quando il precedente sarà stato assorbito. Infine, versate anche il latte a filo [14]. Appena anch’esso si sarà amalgamato all’impasto, potrete arrestare le fruste. Imburrate uno stampo da plumcake di 30x11 cm e di 1 lt di capacità e foderatelo con carta forno. Versatevi all’interno l’impasto e livellatelo leggermente con una spatola [15].
Adesso [16] potete cuocere il vostro plumcake in forno statico preriscaldato a 170° per 80 minuti (o in forno ventilato potete provare a 150° per circa 55-60 minuti). Se in cottura il dolce dovesse scurirsi troppo, passati i primi 30 minuti di cottura, potete coprirlo con un foglio di alluminio e proseguire. Considerate che ogni forno è a se', potrebbe volerci qualche minuto in meno o in più di cottura per ottenere un risultato ottimale. A pochi minuti dalla fine della cottura, fate la prova dello stecchino prima di sfornare il vostro plumcake al cioccolato. Una volta pronto, sfornate il plumcake [17] e lasciatelo raffreddare completamente prima di rovesciarlo sul tagliere o sul vassoio da portata e spolverizzarlo a piacere con zucchero a velo [18]!