Per preparare i peperoni ripieni vegetariani come prima cosa ponete le patate a bollire. Ci vorranno circa 30-40 minuti in base alla loro grandezza (fate la prova con una forchetta), quando saranno cotte scolatele e lasciatele intiepidire. Nel frattempo pulite 4 peperoni grandi, circa 850 g il peso totale tra rossi, gialli e verdi. Senza eliminare il picciolo, tagliate circa 2 cm della parte superiore [2], in modo da ottenere una sorta di coperchio. Poi svuotate l'interno dei peperoni staccando la parte centrale [3].
Staccate anche i filamenti facendo bene attenzione a non bucare i peperoni [4]. Spuntate le zucchine [5] e grattugiatele utilizzando una grattugia dai fori larghi [6]. 
Grattugiate anche la scamorza [7], lavate e tagliate i pomodorini in quarti [8]; se dovessero essere troppo piccoli fateli solo a metà. In una ciotola capiente schiacciate le patate ormai tiepide [9].
Aggiungete i pomodorini [10], le zucchine grattugiate [11] e quasi tutta la scamorza [12]; dovrete tenerne solo un po' da mettere sui peperoni prima della cottura in forno. 
Mescolate il tutto [13], poi salate, aggiungete le foglioline di timo [14] e pepate [15]. 
Ecco pronto il ripieno [16]. Disponete poi i peperoni in una pirofila, spostate il coperchio [17] e riempiteli con la crema di patate [18]. 
Spolverizzate con la scamorza tenuta da parte [19], richiudete con i coperchi, condite con un filo d'olio [20] e cuocete in forno statico preriscaldato a 200° per circa 40 minuti. A questo punto sfornate e servite i vostri peperoni ripieni vegetariani [21].