Per realizzare i friggitelli ripieni iniziate occupandovi degli ingredienti della farcitura: mondate la cipolla e tritatela finemente [1], tritate anche le foglioline di menta fresca [2]. Lavate i pomodori e riduceteli a piccoli cubetti di circa 1 cm [3].
Affettate la scamorza affumicata e poi tagliateli a cubetti grandi come i pomodori [4]. Mettete la mollica del pane raffermo in una ciotola e copritela con il latte così da ammollarla [5]. Versate la carne trita in una terrina ampia, aggiungete la mollica ammollata insieme al latte [6]
Aggiungete tutti gli altri ingredienti: il parmigiano grattugiato [7], profumate il ripieno con la menta tritata [8] e insaporitelo con la cipolla rossa [9].
Proseguite versando i pomodori a cubetti [10], la scamorza [11] e il pan grattato [12].
Per ultimo aggiungete l’uovo intero [13], salate, pepate e mescolate il composto per ottenere un impasto omogeneo e ben compatto. Se dovesse risultare troppo morbido aggiungete del pangrattato, viceversa se dovesse essere troppo duro potete aggiungere un po’ di latte. Trasferite il composto in una sac-à-poche usa e getta [14]. Intanto lavate i friggitelli asciugateli e tagliate via la calotta con il picciolo [15]
Estraete i semini interni [16], e farcite i friggitelli spremendo il ripieno con la sac-à-poche [17] fino al bordo [18].
Adagiate i friggitelli ripieni su una teglia rivestita con carta da forno, condite con olio di oliva [19] e sale [20]. Cuoceteli in forno statico preriscaldato a 200 gradi per 30 minuti. A cottura ultimata, sfornate i friggiteli ripieni [21] e lasciateli intiepidire prima di servirli!