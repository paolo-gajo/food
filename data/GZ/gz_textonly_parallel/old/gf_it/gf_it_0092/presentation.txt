Le melanzane a funghetto sono un contorno di verdure classico e gustoso per accompagnare le pietanze nella stagione estiva. Il nome deriva proprio dal modo di tagliare la melanzana a piccoli pezzi ed esistono molte varianti di questa ricetta che è tipica della cucina campana. Noi vi proponiamo quella al pomodoro, ma si potrebbero cuocere anche senza o aggiungere anche capperi e olive per rendere questo contorno ancora più sfizioso! Le melanzane a funghetto si possono gustare tiepide o fredde e sono ideali anche per insaporire la pasta, magari aggiungendo della provola dolce o della ricotta salata. Prepararle è semplice, potete utilizzare la varietà di melanzane lunga o tonda e poi friggerle e saltarle in padella insieme ai pomodori ramati. Si possono cucinare anche senza pomodoro, magari aggiungendo del prezzemolo in cottura. Comunque deciderete di prepararle, le melanzane a funghetto sono un piatto saporito e profumato che potrete gustare dopo una sostanziosa pasta e patate alla napoletana, anche da sole accompagnate da fragranti crostoni di pane... proprio come le zucchine a scapece, un altro grande classico campano da non perdere !