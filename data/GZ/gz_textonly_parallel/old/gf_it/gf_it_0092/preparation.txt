Per preparare le melanzane a funghetto, iniziate lavando sotto acqua corrente le melanzane. Quindi eliminate con un coltello l'estremità con il peduncolo [1] e la parte finale, poi tagliate le melanzane a fette di 1 cm circa nel senso della lunghezza [2], dividetele in strisce e ricavatene dei dadini di 1,5 cm di lato [3]. Per eseguire al meglio queste operazioni potete anche consultare la Scuola di cucina: come pulire e tagliare le melanzane.
Lavate accuratamente i pomodori, togliete il picciolo e con un coltellino scavate per eliminare la parte verde [4]. Quindi riducete i pomodori a fette piuttosto spesse e poi a dadini (5-6).
Prendete una padella capiente e versate abbondante olio [7] e quando sarà ben caldo, aggiungete le melanzane in padella [8]: friggete le melanzane per circa 10 minuti, girandole perchè si dorino uniformemente [9].
Con una schiumarola trasferite le melanzane fritte su un vassoio rivestito con carta assorbente [10] per farle scolare dell'olio in eccesso. Nella stessa padella in cui avete fritto le melanzane, fate dorare uno spicchio d'aglio [11] e appena sarà rosolato toglietelo e aggiungete i pomodori a cubetti [12].
Spezzettate con le mani le foglioline di basilico e aggiungetele ai pomodori [13]. Fate cuocere per 5 minuti, poi aggiungete le melanzane [14] e fate insaporire il tutto per circa 10 minuti a fuoco dolce aggiustando di sale. Quindi spegnete il fuoco [15] e gustate le vostre melanzane a funghetto tiepide o fredde, come contorno o per insaporire la pasta!