Per preparare la torta fredda al gelo di mellone cominciate foderando la base di uno stampo da 24 cm con carta forno, sia alla base che alla circonferenza. Mettete a sciogliere il burro, nel microonde o sul fuoco, e nel frattempo versate i biscotti nel mixer [1]. Azionate le lame per ottenere un composto sabbioso, trasferite in una ciotola e versate il burro [2]. Mescolate con il cucchiaio [3]
e versate in uno stampo da 24 cm foderato con carta forno [4], livellate accuratamente con il dorso del cucchiaio [5]. Intanto occupatevi della crema, lasciate fuori dal frigorifero gli ingredienti e mettete in ammollo la gelatina in acqua fredda [6].
Quindi versate la panna in un recipiente e azionate le fruste a velocità medio alta mentre versate lo zucchero un po’ alla volta [7]. Man mano aumentate la velocità e montate quasi a neve; tenete in disparte [8]. Riscaldate lo yogurt in un pentolino, senza farlo bollire [9].
Non appena è caldo scolate la gelatina [10] e tuffatela nel pentolino, mescolate finché non si scioglie completamente e spegnete il fornello [11]. Fate intiepidire qualche minuto, intanto versate il formaggio spalmabile in una ciotola capiente e lavoratelo con una spatola [12].
Unite lo yogurt con la gelatina sciolta [13], mescolate, e poi incorporate con delicatezza la panna [14]. Infine inserite anche le gocce di cioccolato tenendone da parte una manciata per la decorazione [15].
Trasferite la crema nello stampo [16], livellate per ottenere una superficie liscia [17] e lasciate rassodare in frigorifero per almeno 1 ora [18].
Nel frattempo preparate il gelo di mellone, tagliate a fette il frutto [19], eliminate la buccia [20] e ottenete dei pezzi grossi. versate questi ultimi nel mixer e azionate le lame fino ad ottenere una purea [21].
Andate a filtrare il tutto in un colino posto in un recipiente [22] e setacciate accuratamente [23] per scartare polpa non filtrata e i semi [24]. Dovrete ottenere 500 g di succo. 
Versate il succo in un pentolino [25] e aggiungete lo zucchero [26], la cannella [27]
e, mentre mescolate con la frusta, versate anche l’amido di mais [28]. Mescolate bene per evitare i grumi e poi riponete il pentolino sulla fiamma. Cuocete a temperatura medio alta finché non avrete ottenuto una salsa come la crema pasticcera [29]. Trasferite in una ciotola e lasciate raffreddare completamente mescolando di tanto in tanto per evitare ch si formi la pellicina in superficie [30].
Non appena sarà a temperatura ambiente, dovrebbe essere trascorsa la prima ora di rassodamento della torta, versate il gelo di mellone sulla superficie [31]. Livellate [32] e guarnite con le gocce di cioccolato avanzate, rimettete in frigorifero per almeno altre 3 ore [33].
Trascorso il tempo staccate lo stampo e la carta forno [34], posizionate la torta sul piatto da portata e guarnite la circonferenza sovrapponendo delle foglioline di menta, ricorderanno la buccia del frutto [35]. Ecco pronta la vostra torta fredda al gelo di mellone, servitela freddissima [36]!