Il pane di campagna è uno dei prodotti che ogni giorno il maestro Davide Longoni sforna nel suo panificio. Oggi ci ha deliziato con la sua presenza e ci ha svelato tutti i trucchi e la ricetta perfetta per prepararlo a casa. "Fare il pane è un misto di azione e non azione, il fattore tempo è fondamentale" queste sono le parole del maestro su cui dobbiamo concentrarci di più per non sbagliare. Al contrario di quanto spesso capita questo impasto non ha bisogno di essere lavorato a lungo, non avrete bisogno di utilizzare una planetaria, ma soltanto di fare i movimenti giusti al momento giusto, per non stressare troppo il composto e permettere alla maglia glutinica di svilupparsi adeguatamente. Il pane di campagna è un pane con lievito madre realizzato con due tipi di farine poco raffinate, quella di tipo 2 e quella di segale, che vi permetteranno di ottenere un pane rustico dal profumo esagerato. L'idratazione è molto alta e grazie alle pieghe svolte durante la preparazione l'impasto non risulterà rilassato, ma avrà la giusta forza che permetterà di ottenere un'alveolatura perfetta e una crosta fragrante. Il suo profumo ci ha già travolto e non vediamo l'ora di assaggiarlo, tu cosa aspetti?! Mani in pasta, cominciamo!E se anche voi amate sperimentare sempre nuove ricette per realizzare il pane, non perdete anche queste: