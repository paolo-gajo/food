La frittata è da sempre conosciuta come la ricetta espressa per eccellenza: qualche uovo sbattuto, un pizzico di sale e una manciata di formaggio grattugiato, pochi ingredienti e semplici gesti per un piatto salvacena che piace a tutti! Delle sue varianti si perde il conto e oggi, ispirati dai profumi mediterranei che sbocciano in estate, abbiamo dato vita alla frittata con pomodori e basilico, un tripudio tricolore aromatico che stuzzica l’appetito e colora la tavola con le sue tinte brillanti. Arricchite i vostri menu della stagione più calda con questa ricetta stuzzicante, magari accompagnata da una fresca e croccante insalata di fagiolini. Se avete in programma una cena a buffet in compagnia, servitela come appetizer magari insieme ad un'altra variante: frittata con melanzane e pomodorini!