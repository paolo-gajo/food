Per realizzare i pasticciotti ricotta e crema al limone, iniziate dalla pasta frolla: in un mixer ponete la farina setacciata, un pizzico di sale, il burro appena tolto dal frigo, i semi di una bacca di vaniglia e lo zucchero a velo [1]. Azionate le lame per ottenere un composto sabbioso, quindi versatelo su un piano di lavoro, create la classica forma a fontana e unite i tuorli [2]. Impastate il tutto velocemente [3], il tempo di creare un impasto compatto e omogeneo.
Formate un panetto e appiattitelo prima di avvolgerlo nella pellicola [4]; riponetelo in frigorifero per farlo rassodare almeno 30 minuti. Intanto preparate la crema pasticcera: in un tegame versate i tuorli e lavorateli con lo zucchero, montandoli con una frusta [5]; quindi unite l'amido di mais setacciato [6], 
versate il latte e la panna [7] e ponete tutto sul fuoco dolce, mescolando con una frusta [8]; fate addensare la crema mescolando continuamente, quando avrà raggiunto la consistenza ideale [9], spegnete il fuoco e trasferitela in una ampia terrina, coprite con pellicola trasparente a contatto e lasciatela raffreddare completamente a temperatura ambiente e poi in frigorifero. 
Setacciate la ricotta [10] che avrete avuto cura di far scolare almeno 2 ore prima dal siero in eccesso (meglio ancora se tutta la notte).Quando la crema sarà ben fredda, riprendetela e unite la ricotta [11]; mescolate e versate anche il succo di limone. Coprite la crema con pellicola e riprendete il panetto di frolla: stendetelo in una sfoglia dello spessore di mezzo cm [12].
Imburrate e infarinate degli stampi da pasticciotti, ritagliate dei rettangoli di frolla e adagiateli sugli stampi [13]; fate aderire bene il fondo e i bordi, eliminando l'impasto in eccesso. Inserite all'interno di ogni stampino 2 cucchiaini di crema [14], ricoprite con un altro pezzo di pasta frolla [15], tagliate la pasta eccedente in modo che i bordi siano ben squadrati.
Sistemate gli stampini su di una leccarda, sbattete un tuorlo e spennellate la superficie dei pasticciotti [16]. Infornateli in forno già caldo a preriscaldato a 180° per 35 minuti (160° per 25 minuti se forno ventilato). Quando i pasticciotti saranno ben dorati [17] sfornateli, fateli raffreddare e gustateli ancora caldi [18]!