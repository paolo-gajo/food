Per preparare la cheesecake salata al salmone, cominciate occupandovi di quella che sarà la base delle vostre monoporzioni: il pane nero. Frullate grossolanamente il pane nero e unite il burro, precedentemente fuso a fiamma bassa [1]. Grattugiatevi la scorza di mezzo lime [2] e amalgamate bene per ottenere un composto omogeneo [3]
Distribuite il composto dentro ai 4 barattolini, pressandolo bene sul fondo con il dorso di un cucchiaio [4]. Mettete i barattolini così composti in frigo, a rassodare, per circa mezzora. Nel frattempo prendete una ciotola e un colino a maglie fitte e setacciate la ricotta per renderla più cremosa [5]. Unite il mascarpone [6]
e amalgamate bene [7]. Quindi prendete il salmone, tagliatene 4 striscioline da tenere da parte [8], riducete il restante a straccetti e uniteli alla crema di formaggio [9].
Unite anche la maggiorana e amalgamate bene [10], quindi regolate di sale e pepe [11] e trasferite il composto in una sac-à-poche. Tirate fuori dal frigo i barattolini ormai rassodati e distribuitevi all'interno il composto di formaggio e salmone [12].
Livellate bene con il dorso di un cucchiaio [13], e passate ad occuparvi della decorazione dei barattolini. Prendete le 4 striscioline di salmone che avevate tenuto da parte e arrotolate delicatamente ciascuna per ottenere delle roselline [14]. Decorate i barattolini con le roselline, una fogliolina di maggiornata e la restante scorza di lime grattugiata. La vostra cheesecake salata con pane nero e crema al salmone è pronta per essere gustata!