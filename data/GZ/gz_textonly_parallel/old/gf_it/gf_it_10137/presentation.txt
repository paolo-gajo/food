Il creme caramel ai pinoli è una variante originale e gustosa del classico dolce al cucchiaio consumato ed apprezzato in tutto il mondo. In questa ricetta la preparazione tradizionale della creme caramel viene arricchita dal latte condensato e dalla pasta di pinoli. Il latte condensato conferisce un’ulteriore nota di dolcezza al sapore delicato della creme caramel, che ben si sposa con il gusto leggermente resinoso della pasta di pinoli. Una volta preparato l’immancabile caramello, il gioco è fatto: basta cuocere in forno e poi lasciar rassodare in frigorifero. Il risultato sarà una rivisitazione sfiziosa di uno dei dolci più conosciuti, che potrete preparare nei classici stampini o sbizzarrire la vostra fantasia con le forme che più preferite. Decorate le vostre creme caramel con una manciata di pinoli sminuzzati e, se volte, accompagnatele con della frutta fresca tagliata a fettine, ne verrete conquistati!