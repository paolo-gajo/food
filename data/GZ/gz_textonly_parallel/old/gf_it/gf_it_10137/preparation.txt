Per preparare il creme caramel ai pinoli, iniziate versando il latte condensato in una ciotola capiente [1]. Di seguito unite il latte fresco [2] e la panna fresca [3], quindi mescolate con una frusta per amalgamare.
Proseguite aggiungendo la crema di pinoli [4], mescolate e infine unite anche le uova [5]. Se non riuscite a procurarvi la pasta di pinoli, potete ottenere un risultato simile frullando la stessa dose di pinoli in un mixer assieme a un goccio di latte. A questo punto frullate il tutto con un frullatore ad immersione [6] fino a che il composto non risulterà omogeneo.
Dedicatevi alla preparazione della salsa al caramello: per prima cosa mettete a scaldare l’acqua in un pentolino, fino a raggiungere il bollore. In un altro pentolino di acciaio con fondo spesso versate lo zucchero ( 7) e lasciate cuocere a fuoco medio fino a quando lo zucchero non si sarà sciolto. Il doppio fondo permetterà al calore di diffondersi in maniera uniforme, in modo da non bruciare lo zucchero. Dopodichè unite l’acqua bollente e cuocete per circa 1 minuto [8], quindi formate uno strato di caramello sul fondo di ogni stampino [9] e ruotatelo per riempirlo in modo uniforme. Per scoprire come preparare al meglio il caramello e altre sue varianti, consultate la nostra Scuola di cucina: caramello.
Poi riempite gli stampini fino al bordo con il composto [10], dopodichè sistemateli in una teglia da forno e versate all’interno dell’ acqua bollente, fino ai 2/3 dell’altezza degli stampini [11]. Cuocete in forno statico preriscaldato a 180° per 40 minuti, fino a quando la superficie non risulterà leggermente abbrustolita [12].
Una volta cotti, sfornateli e lasciateli raffreddare completamente nella stessa teglia in cui li avete cotti, quindi riponeteli in frigo a rassodare per almeno 3 ore. Trascorso questo tempo, tirateli fuori dal frigo e, per sformarli meglio, immergeteli per pochi secondi nell’acqua bollente [13] e capovolgeteli su un piatto da portata [14]. Ultimate il vostro dolce cospargendo la superficie con dei pinoli tritati grossolanamente [15]. Non vi resta che servire il vostro creme caramel ai pinoli e deliziare i vostri ospiti!