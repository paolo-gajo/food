Per realizzare il risotto asparagi e speck iniziate preparando un brodo vegetale leggero seguendo la nostra ricetta e avendo cura di salarlo al punto giusto per non dover aggiungere sale in più durante la cottura del riso. Ora passate alla pulizia degli asparagi: eliminate la parte finale più dura e chiara [1], tagliate via le punte e dividetele a metà nel senso della lunghezza e tenetele da parte [2], quindi riducete gli asparagi a piccole rondelle [3].
Mondate la cipolla e tritatela al coltello [4]. Scaldate l’olio di oliva in un tegame, unite la cipolla tritata [5] e lasciatela appassire a fuoco moderato per almeno 5 minuti. A questo punto versate il riso [6], e fatelo tostare per qualche minuto o finché non risulterà trasparente.
Ora unite gli asparagi a rondelle [7] e proseguite la cottura aggiungendo il brodo vegetale caldo un mestolo alla volta [8] fino a quando il riso non sarà cotto; in totale ci vorranno circa 18 minuti. Mentre il riso cuoce, tagliate a piccole listarelle lo speck [9]
Saltate lo speck in padella con un filo di olio per qualche minuto, finché non sarà croccante (10-11) e tenetelo da parte. In un'altra padella saltate con un filo d'olio le punte degli asparagi [12]
fino a dorarle leggermente e tenete da parte anche quest’ultime [13]. Nel frattempo il riso sarà giunto a cottura, spegnete il fuoco e mantecate con il formaggio grattugiato [15] e il burro tagliato a pezzetti [15].
Mescolate per insaporire e aggiungete solo una parte dello speck [16], pepate e aggiustate di sale, se necessario, mescolate e distribuite il risotto agli asparagi e speck nei piatti di portata; guarnite con altre listarelle di speck [17] e le punte degli asparagi [18] prima di servirlo ben caldo! 