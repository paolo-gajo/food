Per realizzare la crostatina di pasta fillo con crema al Grana Padano per prima cosa occupatevi della base: sovrapponete uno sopra l’altro i fogli di pasta fillo [1]. Tagliate poi in quattro parti uguali così da ricavare 4 rettangoli (2-3).
Prendete un rettangolo e separare i fogli, posizionare il primo foglio sul tagliere e spennellate con il burro fuso [4]. Posizionate quindi il secondo foglio [5] e ripetere l’operazione sino ad aver unito i 4 strati intervallati con il burro fuso. Ripetere l’operazione per i restanti 3 rettangoli. Ora adagiate il rettangolo al centro di uno stampo per crostatine da 8 cm di diametro [6];
arrotolate la parte sporgente su se stessa per formare il bordo [7]. Riempite la superficie con le sfere di ceramica [8] oppure dei fagioli secchi, così da non far gonfiare in modo irregolare la base. Posizionate le crostatine su una teglia [9] e cuocete in forno preriscaldato statico a 190° per 15 minuti.
A cottura ultimata, sfornate le crostatine e lasciate intiepidire [10]. Intanto occupatevi della crema: in una ciotola versate il Grana Padano DOP e l'amido di mais [11] e mescolate con una frusta [12].
Versare in un pentolino il latte, la panna [13] e il sale [14]. Portate al bollore e poi versate il composto nella ciotola con il Grana Padano DOP poco alla volta [15] mescolando sempre con la frusta per ottenere un risultato omogeneo.
Versate il composto nel pentolino [16], aggiungete i tuorli [17] e riportate sul fuoco, fate addensare la crema per 4-5 minuti mescolando con la frusta fino a quando non sarà ben cremosa e non più liquida [18].
Lasciate raffreddare, poi trasferite la crema in una ciotola e copritela con la pellicola per alimenti [19]. Conservate in frigorifero per 30 minuti. Intanto tagliate la base del porro e incidetelo lateralmente nel senso della lunghezza [20] per sfogliarlo facilmente. Prendete una foglia di porro e arrotolatela su stessa [21],
quindi affettatela sottilmente per ottenere dei nidi, come si fa con le tagliatelle [22]. Dovrete ottenere 4 nidi. Scaldate in un pentolino l’olio per la frittura e quando sarà ben caldo immergete i nidi per pochi secondi [23]. Scolateli con una schiumarola e adagiateli su un vassoio rivestito con carta assorbente per asciugare l’olio in eccesso [24].
Riprendete le crostatine e sformatele, quindi adagiatele su un piatto di portata, farcitene ciascuna con 2 cucchiai di crema al Grana Padano DOP [25] e con un nido di porri [26]. La crostatina di pasta fillo con crema al Grana Padano è pronta per essere portata in tavola [27].