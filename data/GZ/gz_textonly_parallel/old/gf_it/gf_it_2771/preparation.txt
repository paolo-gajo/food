Per preparare il budino bicolore, iniziate dal budino alla vaniglia: ammollate la gelatina in acqua fredda per almeno 10 minuti [1]. In un pentolino versate la panna e il latte e aggiungete la vaniglia (sia i semini interni che la bacca) [2]; cuocete a fuoco dolce e portate a sfiorare il bollore. Intanto in una ciotola sbattete i tuorli e lo zucchero con una frusta a mano [3].
Eliminate la bacca di vaniglia dal latte e panna scaldati [4], scolate e strizzate accuratamente la gelatina e versatela nel composto caldo [5], mescolando con una frusta perchè si sciolga completamente. Versate questo composto sui tuorli con lo zucchero [6] ed amalgamate gli ingredienti sempre con la frusta.
Dividete la crema ottenuta in 4 stampini (potete utilizzare un imbuto per non sporcare eccessivamente) (7-8). Quindi poneteli in frigo a rassodare (oppure in freezer per dimezzare i tempi). Nel frattempo dedicatevi al budino al cioccolato: scaldate il latte in un pentolino [9] fino a quando non sfiorerà il bollore;
in un altro pentolino ponete il burro a fondere a fuoco molto basso insieme allo zucchero [10]. Spezzettate il cioccolato fondente grossolanamente [11], poi quando il burro si sarà sciolto, unite anche il cioccolato [12].
Mescolate continuamente con una frusta facendo cuocere il tutto a fuoco lento; unite anche la farina setacciata al cioccolato sciolto [13], mescolate e versate a filo il latte precedentemente scaldato [14]. Amalgamate gli ingredienti con la frusta e fate addensare il tutto a fuoco basso [15].
Trasferite la crema in una ciotola [16] e fatela raffreddare a temperatura ambiente coperta con pellicola trasparente [17]; quando sarà fredda potete distribuirla sui budini alla vaniglia oramai compatti arrivando quasi al bordo dello stampino [18] (per questa operazione potete utilizzare un cucchiaino oppure una sac-à-poche con bocchetta liscia).
Appiattite i budini con il dorso di un cucchiaino per livellare la superficie [19] e poneteli in frigorifero a rassodare per circa 2 ore. Poco prima di servire il budino bicolore, montate la panna fresca liquida con le fruste elettriche [20] e quando sarà semi montata, aggiungete lo zucchero a velo [21], continuate a montare qualche minuto
fino a quando non sarà ben soda [22]; quindi versatela in una sac-a-poche con bocchetta a stella e ponetela in frigorifero fino al momento di utilizzarla. Una volta che i budini saranno ben sodi, per sformarli più facilmente potete immergere gli stampini un istante in acqua bollente [23], poi capovolgeteli sul piatto da portata [24].
Decorate con un ciuffo di panna montata [25], e con altre guarnizioni a piacere; noi ad esempio abbiamo usato quadratini di caramelle mou [26] e foglie di cioccolato fondente [27]!