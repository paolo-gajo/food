Quante volte avete ordinato la pizza perché troppo stanchi per cucinare? Con la ricetta dei cartocci di pizza abbiamo deciso di unire la voglia di pizza, irrefrenabile per chiunque, alle tempistiche che giocano sempre più a nostro sfavore! Come? Semplicemente con della pasta di pizza già pronta, che in alternativa potrete sempre preparare per non perdere l'occasione di fare qualcosa da voi, e da chiudere come fosse un cartoccio pronto da gustare. Per la scelta del gusto abbiamo optato per sapori del sud, ricchi, veraci e distribuiti tra il sapido e il piccante! Ma gli amanti della pizza classica margherita, o di quella alle scarole e perché no anche quelle gourmet come pere e brie, potranno dar libero sfogo alla fantasia e, non per ultimo, al gusto! L'ispirazione per questi cartocci di pizza, non possiamo proprio nasconderlo, ci è venuta subito dopo aver provato le ciambelle salate veloci. Le avevate apprezzate talmente tanto, insieme a tutte le altre ricette da preparare in meno di mezz'ora, che non potevamo non metterci subito ai fornelli per sfornare una nuova idea. Siamo sicuri che ai vostri aperitivi in casa faranno furore questi buonissimi cartocci di pizza, ricordatevi solo di variare i gusti per accontentare tutti!