Per preparare l’agnello al forno con le patate, per prima cosa riponete i pezzi d’agnello in una ciotola capiente, spremete il succo di limone avendo cura di eliminare i semini [1], versate il vino bianco [2], le bacche di ginepro schiacciate [3],
insaporite con l’aglio in camicia schiacciato [4] e profumate con le foglie di alloro e salvia [5]. Lasciate riposare la carne così che si insaporisca per almeno 30 minuti. Nel frattempo lavate e asciugate il cipollotto, spuntate la base della radice e tagliatelo a strisce nel senso della lunghezza [6],
poi dividetele a metà [7]. Preriscaldate il forno a 195° in modalità statica e occupatevi delle patate: sciacquatele bene sotto l’acqua corrente [8] e asciugatele. Tagliate a metà le patate [9]
e ponetele in una teglia da forno leggermente oliata [10], aggiungete il cipollotto [11] e l’agnello con gli aromi [12], escludendo solo l’aglio.
Insaporite ulteriormente la preparazione con timo [13] e rosmarino [14], quindi coprite con l’acqua [15],
condite con l’olio di oliva [16], salate [17], pepate, mescolate per insaporire quindi cuocete in forno statico preriscaldato a 195° e lasciate cuocere per 1 ora e ½. A metà cottura, e solo se l’agnello dovesse risultare cotto prima delle patate, potete coprire la teglia con un foglio di carta alluminio per non far seccare troppo la carne. A cottura ultimata, l’agnello al forno con le patate sarà pronto per essere portato in tavola ben caldo [18].