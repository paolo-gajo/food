I più devoti alle tradizioni non mancheranno di portare sulla tavola della Pasqua un piatto tipico a base di agnello. L’agnello porta con sé suggestioni e simbologie cristiane tuttora vive e onorate. Il suo gusto inconfondibile dalle note selvatiche lo rende unico e molto amato tra i secondi piatti pasquali, per questo è protagonista di moltissime ricette regionali come l'agnello cacio e ova o la spalla d'agnello farcita alla toscana e anche di preparazioni casalinghe come quella in umido. Con l'agnello al forno con patate vogliamo celebrare questa preparazione tipica con una ricetta semplice e rustica, alla portata di tutti. Come consuetudine, l’agnello viene insaporito con profumati aromi che ne stemperano il gusto pungente e la cottura al forno restituirà una carne tenera e succosa... il contorno tipico a base di patate, poi, sigillerà tutta la sua bontà. Venite a scoprire tutte le altre appetitose ricette con l’agnello che abbiamo in serbo per voi, avrete l’imbarazzo della scelta!