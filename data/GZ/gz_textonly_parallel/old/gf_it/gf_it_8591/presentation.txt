Avete in dispensa un barattolo di Nutella da consumare prima dell'arrivo dell'estate? Non c'è modo migliore di impiegarla che preparare un delizioso dessert: plumcake, torta morbida, biscotti! In questa ricetta vi proponiamo un abbinamento irresistibile: torta al cocco e Nutella ideale per gli inguaribili golosi, ma anche per festeggiare un'occasione speciale o il compleanno dei vostri bambini! Ritroverete qui la consistenza morbida di una ciambella al cocco con l'aggiunta delll'irresistibile bontà della crema alle nocciole più amata. Perché cocco e Nutella vincono sempre! L'impasto molto profumato e soffice della torta, ottenuto aggiungendo polpa di cocco, si sposa ad una generosa farcitura alla Nutella con cui potete anche rivestire esternamente la torta. Per creare un effetto scenografico, poi, basteranno piccoli accorgimenti: noi ad esempio abbiamo affettato finemente il cocco fresco per creare un grazioso motivo decorativo!