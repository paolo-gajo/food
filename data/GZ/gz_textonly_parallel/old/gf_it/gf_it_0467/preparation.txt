Per preparare le uova in camicia, iniziate dalle fette di pane casareccio da abbrustolire che sono perfette per accompagnarlo! Scladate una piastra in ghisa e affettate il pane [1]. Quando la piastra sarà ben calda disponete le fette di pane [2] e fatele abbrustolire da un lato e dall'altro [3]. Potete tenerle da parte in caldo.
Versate in un tegame capiente l'acqua lasciando 4-5 cm dal bordo [4]. Accendete il fuoco moderato e versate l'aceto di vino bianco [5] e il sale grosso [6].
Quando il sale si sarà sciolto e l'acqua inizerà a bollire leggermente (non deve bollire con veemenza), abbassate la fiamma e con una frusta mescolate sempre nello stesso verso per creare un vortice nell'acqua [7]; quindi rompete un uovo in una piccola ciotolina e versatelo al centro del vortice (8-9). Cuocete l'uovo in questo modo per 2 minuti, non di più. Potete utilizzare un timer. Non sarà necessario mescolare o muovere l'uovo.
Scolate l'uovo con l'aiuto di una schiumarola [10], quindi adagiatelo sul pane abbrustolito, pepate a piacere [11] e servite le vostre uova in camicia ben calde [12].