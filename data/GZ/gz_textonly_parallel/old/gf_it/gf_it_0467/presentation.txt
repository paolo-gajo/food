Una nuvola bianca nasconde un ripieno cremoso e irresistibile da gustare con del pane abbrustolito per raccogliere tutta la bontà di questa preparazione semplice ma invitante! Parliamo delle uova in camicia, uno dei modi per preparare le uova bollite senza guscio, che necessita di alcuni accorgimenti! Ci sono diversi modi per preparare le uova in camicia (o uova affogate), chiamate così proprio perché l'albume in cottura ingloba morbidamente il tuorlo, che rimane semi-liquido. Noi vi invitiamo a provare un metodo classico e semplice per preparare le uova in camicia che richiederà pochi ingredienti ma molta precisione su movimenti e tempi di cottura. Vedrete in pochi minuti l'uovo crudo trasformarsi in una leccornia morbida e golosa, perfetta da servire sul pane casereccio abbrustolito per colazione, un fantastico brunch o come secondo piatto, in alternativa alle classiche uova strapazzate. Le uova in camicia, d'altronde, sono ottime sempre!