Per preparare i muffin salati con ricotta e zucchine lavate e asciugate bene le zucchine, privatele delle estremità e, aiutandovi con un pelapatate, ricavatene 12 fette sottili che metterete da parte per la guarnizione [1]. Tagliate a cubetti molto piccoli le zucchine restanti [2] e ponetele a cuocere, a fuoco basso, in una padella antiaderente con poco olio extravergine d’oliva [3].
Nel frattempo preparate l’impasto dei muffin: in una ciotola sbattete le uova e il latte con una frusta (4-5), aggiungete l’olio di semi a filo, quindi continuate a sbattere fino ad ottenere un composto omogeneo [6].
Setacciate con cura la ricotta [7] e la farina 00 a cui avrete aggiunto il lievito [8], quindi unitele al composto e mescolate bene per amalgamare tutti gli ingredienti [9].
Aggiungete ora il Grana Padano grattugiato [10] e aggiustate di sale e pepe. Quando le zucchine saranno cotte, unitele all’impasto ed amalgamate bene il tutto con una spatola [11], quindi trasferite il composto ottenuto in una sac à poche e disponete in una teglia da muffin 12 pirottini di carta. Tagliate a metà, per il senso delle lunghezza, le 12 fette di zucchine che avevate tenuto da parte e foderate i bordi dei pirottini, utilizzandone due metà per ogni muffin [12].
Aggiungete l’impasto riempiendo gli stampi fino al bordo [13] e guarnite ciascun muffin con un pomodorino [14]. Infornate il tutto in forno statico già caldo, a 180°, per circa 30 minuti, fino a quando si saranno ben gonfiati e la superficie risulterà dorata [15]. A cottura ultimata, gustate i muffin salati con ricotta e zucchine ancora tiepidi, oppure freddi.