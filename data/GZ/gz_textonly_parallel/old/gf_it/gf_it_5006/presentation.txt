Pronti a sfornare una deliziosa pizza con pomodorini gialli, acciughe e capperi? Oggi mettiamo le mani in pasta per creare una pizza davvero originale! L'impasto è quello classico, che lievita in poco tempo, per permettere a tutti di soddisfare le proprie voglie in giornata. Per la cottura abbiamo utilizzato la pietra refrattaria, che scaldandosi in forno permetterà alla pizza di svilupparsi al meglio e di ottenere un cornicione gonfio e ben alveolato. Ma se non avete la pietra refrattaria non preoccupatevi, basterà sostituirla con la classica teglia da forno e otterrete comunque un buon risultato! Ma parliamo del condimento: pomodorini gialli, mozzarella, acciughe e una manciata di capperi renderanno questa pizza davvero strepitosa. Vi abbiamo incuriosito? Realizzate la vostra prima pizza gourmet e fateci sapere cosa ne pensate!