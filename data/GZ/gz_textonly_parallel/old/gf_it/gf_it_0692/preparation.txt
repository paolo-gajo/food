Per preparare le brioche iniziate dall'impasto. Nella ciotola di una planetaria munita di gancio versate la farina e lo zucchero [1]. Aggiungete il lievito sbriciolato [2], i semi di un baccello di vaniglia [3]
e la scorza grattugiata di un limone [4]. Azionate quindi la planetaria a velocità moderata e versate l'acqua a filo [5]. Quando sarà ben assorbita unite il sale [6]
e i tuorli, poco alla volta aspettando che si assorbano prima di procedere con i restanti [7]. Continuate a lavorare sino a che l'impasto non sarà ben incordato al gancio [8]. Solo a questo punto potrete aggiungere il burro morbido, ma ancora plastico, anche questo poco per volta [9]. Aspettate che un pezzetto sia ben assorbito prima di aggiungerne un altro. Non abbiate fretta altrimenti l'impasto farà fatica ad incordarsi di nuovo. In questa fate potete arrestare la planetaria a più riprese e aiutarvi con un tarocco per staccare la pasta che tenderà ad attaccarsi nella ciotola della planetaria.
Quando l'impasto risulterà di nuovo incordato [10], trasferitelo su un piano [11]. Potrebbe risultare molto appiccicoso: date un paio di pieghe tipo slap & fold, senza sbatterlo. Per farlo basterà sollevare l'impasto delicatamente, allungarlo e ripiegarlo su se stesso [12]. Qualora risultasse troppo appiccicoso, attendete due minuti e ripetete l'operazione delle pieghe.
Pirlate poi l'impasto aiutandovi con un tarocco per staccarlo bene dal piano e formare una sfera [13], trasferitelo in una ciotola ampia. Coprite con pellicola [14] e lasciate lievitare l'impasto ad una temperatura tra 26 e 28° per 3 ore e mezza. L'ideale sarebbe in forno spento con luce accesa e un pentolino di acqua calda messo sul fondo del forno. Se non avete questa opportunità e lo lasciate a temperatura ambiente, al riparo da correnti d'aria, con una temperatura inferiore a quanto indicato, potrebbe essere necessario un tempo maggiore. Una volta che l'impasto sarà raddoppiato [15], 
trasferitelo rovesciatelo sul piano di lavoro [16] e ricavate 18 pezzi da 50 g [17]. Prendete la prima porzione e date forza all'impasto facendo rapidamente delle pieghe, sollevate quindi un lembo esterno della pasta e portatelo verso il centro. Ripetete questa operazione più volte. Pirlate i pezzetti di impasto velocemente in modo da ottenere delle palline [18]. 
Disponete su una leccarda rivestita con carta forno [19]. Lasciate lievitare ancora per un'ora. Sbattete il tuorlo con poca panna e utilizzatelo per spennellare la superficie [20]. Cuocete in forno statico preriscaldato a 180° per 20 minuti. Sfornate [21], lasciate intiepidire e servite. 
In alternativa alle palline è possibile creare anche delle treccine. In questo caso dovrete utilizzare un quantitativo maggiore di impasto. Per ciascuna treccina infatti ne serviranno circa 90-100 g. Modellate la pasta in modo da ottenere un filoncino [22], utilizzando un coltello o un tarocco intagliate il filoncino in modo da ricavare 3 strisce unite alla base, quindi non dovrete inciderle fino alla fine [23]. Iniziate ad intrecciare le estremità [24]
in modo da ricavare le vostre treccine [25]. Oltre alle treccine potrete realizzare anche delle piccole brioche col tuppo. Prelevate circa 40-50 g di impasto e formate una pallina [26]. Poi con l'indice modellate la pallina in modo da ricavarne due, di cui una più piccola [27].
Trasferite all'interno di uno stampino festonato [28] e schiacciate leggermente la parte inferiore [29]. Lasciate poi lievitare sia le treccine che le brioche con il tuppo per un'ora, spennellate la superficie con tuorlo e panna e decorate le treccine con la granella di zucchero. Le treccine avranno dei tempi di cottura maggiori (circa 25-30 minuti), mentre per le brioche con il tuppo basteranno 20 minuti. Sfornate [30], lasciate intiepidire e servite! 