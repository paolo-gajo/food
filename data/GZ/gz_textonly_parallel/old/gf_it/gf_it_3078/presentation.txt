Si prepara come la classica pasta frolla ma non la utilizzerete per sfornare dolci: stiamo parlando della pasta frolla salata! Questa versatile ricetta di base è molto facile da realizzare e può essere arricchita con formaggio ed erbe aromatiche a seconda del piatto che avete intenzione di cucinare. Al pari della pasta brisé e della pasta matta, infatti, la pasta frolla salata è ideale per preparare sfiziose torte salate come la nostra deliziosa crostata ai fichi… ma non solo: potrete utilizzarla anche per creare un’originale cream tart salata da sfoggiare per le occasioni speciali! Accendete la fantasia e mettetevi all’opera per creare graziose tartellette, fragranti salatini o appetitose tartine… con la pasta frolla salata le idee non finiscono mai!