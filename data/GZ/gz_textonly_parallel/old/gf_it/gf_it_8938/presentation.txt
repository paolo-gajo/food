Per proporvi la ricetta di oggi siamo andati molto lontano, abbiamo attraversato l'Oceano e siamo sbarcati sulle coste del Sudamerica! Gli alfajores sono piccole delizie realizzate con farina e maizena (o fecola di patate). Sono formati da due biscottini tondi sablé, così delicati e morbidi da sciogliersi in bocca. I due dischetti di impasto raccolgono una dolce farcitura, diversa a seconda delle varianti: confettura di diversi gusti, come la marmellata di membrillo (mele cotogne) oppure i più classici con il dulce de leche. Gli alfajores fanno parte della pasticceria tipica di diversi paesi sudamericani, in particolare Uruguay e Argentina, dove si possono gustare assieme al mate, la tisana a base di erba mate una pianta originaria del Sudamerica.