La Tarte Tropeziénne è una torta soffice realizzata con due dischi di pan brioche farciti con una deliziosa crema chiboust ovvero una crema pasticcera mista ad una meringa all'italiana. La ricetta originale, segretamente e gelosamente custodita, fu inventata dal pasticcere Alexandre Micka nel 1955 ispirandosi ad un dolce che preparava sua nonna e divenne in poco tempo uno dei prodotti più venduti nella sua pasticceria di Saint Tropez. Il gusto inimitabile di questo dolce conquistò anche una delle attrici più affascinanti del cinema: Brigitte Bardot, che ebbe occasione di assaggiarlo nel 1956 durante le riprese del film “E Dio creò la donna” girato proprio a Saint Tropez nei pressi della bottega di Micka. Pare che fu la stessa diva a dare il nome a questa tarte, nacque così la leggenda della Tarte Tropeziénne che divenne simbolo della spensieratezza che caratterizza la dolce vita di questa città. Se pur la ricetta sia segretissima abbiamo provato a riprodurre questa delizia, farcendola con una versione più semplice della crema chiboust; seguite la nostra ricetta e stupite i vostri ospiti con un dessert raffinato e goloso!