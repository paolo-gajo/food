Per realizzare i fiori di zucca al forno iniziate dalla preparazione della farcia: versate la ricotta in un colino posto su una ciotolina [1]; setacciate la ricotta aiutandovi con una spatola [2] per renderla più fine [3].
Tagliate la stracciatella al coltello [4] e unitela alla ricotta [5]. Prendete la nduja, eliminate il budello che l’avvolge e poi stendetela su un tagliere e appiattitela con la lama del coltello [6]
Quindi tritatela [7] e unitela ai formaggi [8]; aromatizzate con l’origano [9], infine salate.
Quindi amalgamate tutti gli ingredienti con una frusta [10]. Trasferite la farcia all’interno di una sac-à-poche usa e getta senza bocchetta [11] e tenete da parte. Ora occupatevi della pulizia dei fiori di zucca: per prima cosa tagliate via il gambo e staccate le foglioline dalla base del fiore [12].
Per eliminare eventuali residui di terra soffiate all’interno del fiore e passate delicatamente un pennellino [13]. Conservate il pistillo interno se è ancora giallo, qualora fosse troppo scuro si consiglia di staccarlo. Ora potete farcire i vostri fiori di zucca: spremete all’interno la farcia con la sac-à-poche fino quasi a riempirli del tutto [14] e poi richiudeteli in cima, avvolgendo le punte per sigillarli [15].
Adagiate i fiori di zucca farciti su una leccarda rivestita con carta da forno [16]. Preparate quindi la panure: in una ciotolina versate il Pecorino grattugiato e il pangrattato [17], mescolate per miscelare la panatura [18].
Ora cospargete i fiori con un filo di olio di oliva [19] (in questo modo la panatura aderirà meglio ai fiori), quindi distribuite la panatura con un cucchiaio [20] e poi versate ancora un filo di olio d'oliva. Cuocete i fiori di zucca in forno preriscaldato in modalità grill a 240° per 7-8 minuti. A cottura ultima sfornate i fiori di zucca al forno [21] e lasciateli intiepidire prima di gustarli!