Per realizzare la torta a scacchi, cominciate con la preparazione della torta chiara, grattugiate la scorza delle arance [1] poi spremete e filtrate il succo [2]. Ponete in una planetaria munita di frusta le uova, il sale, il miele [3],
la scorza d’arancia [4] e lo zucchero semolato [5]. Azionate le fruste e montate il composto finché non risulterà spumoso, poi versate a filo l’olio di oliva [6],
e il succo d’arancia [7]. Per finire incorporate le polveri: la farina 00, la farina di mandorle e il lievito precedentemente setacciati [8], un cucchiaio alla volta. Imburrate e rivestite con carta da forno una teglia del diametro di 18 cm con un bordo alto 10 cm, versate all’interno l’impasto [9] e cuocete in forno statico preriscaldato a 180° per 1 ora e mezza (se forno ventilato a 160° per 1 ora e venti).
Intanto occupatevi della torta scura, seguendo lo stesso procedimento di quella chiara: ponete in una planetaria munita di frusta le uova, il sale, il miele, lo zucchero semolato [10], la scorza d’arancia [11]; azionate le fruste e montate il composto finché non risulterà spumoso, poi versate a filo l’olio di oliva [12],
e il succo d’arancia [13]. Per finire incorporate le polveri: la farina 00, il cacao in polvere e il lievito precedentemente setacciati [14], un cucchiaio alla volta. Imburrate e rivestite con carta da forno una teglia del diametro di 18 cm con un bordo alto 10 cm, versate all’interno l’impasto [15] e cuocete in forno statico preriscaldato a 180° per 1 ora e mezza (se forno ventilato a 160° per 1 ora e venti).
A cottura ultimata, sfornate le torte, fatele raffreddare e poi sformatele [16]. Dividete ciascuna torta in 3 dischi uguali (17-18),
poi ritagliate da ciascun disco dei cerchi con un coppapasta del diametro di 12 cm e uno del diametro di 7 cm [19], in questo modo ciascun disco sarà diviso in 3 cerchi di diverse dimensioni. A questo punto iniziate a comporre la torta: ponete su un piatto da portata un cerchio di torta chiara (quello più esterno) inserite all’interno un cerchio medio scuro e poi all’interno di questo adagiate un disco piccolo chiaro. I cerchi si incastreranno perfettamente creando una base uniforme [20]. Ora spennellate la superficie con la marmellata di arance setacciata [21]
e riprendete a comporre un altro strato: questa volta iniziate da un cerchio esterno scuro, inserite uno chiaro [22] e terminate con un piccolo disco scuro. Proseguite alternando i colori e spalmando ogni strato con la marmellata di arance. Otterrete così una torta di 6 strati [23]. Occupatevi della ricopertura di ganache: tritate il cioccolato fondente [24] e ponetelo in una ciotola,
scaldate la panna [25] e versatela sul cioccolato tritato, mescolate per sciogliere il cioccolato [26] e ottenere una crema densa, coprite con pellicola trasparente a contatto [27] e fate raffreddare in frigorifero finché non risulterà una crema ganache compatta ma spalmabile.
Rivestite la superficie della torta e il bordo con spatolate di ganache, aiutandovi con una spatola per creare un effetto irregolare non liscio [28]. Per finire decorate la superficie con scorzette di arancia tagliate a julienne [29], la vostra torta a scacchi è pronta per essere gustata [30].