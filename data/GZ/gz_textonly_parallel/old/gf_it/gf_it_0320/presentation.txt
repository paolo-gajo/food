"Una ciliegia tira l’altra": è questo uno dei proverbi più diffusi che ha come protagonisti questi succosi frutti estivi, i più attesi e richiesti della stagione. Pregiate perle color amaranto dal sapore dolce o più asprigno a seconda della varietà, buone da sole e ancora più buone se usate in cucina per preparare maestosi dolci come la torta foresta nera, originale come la girella di sfoglia o la più fresca cheesecake alle ciliegie. In questa ricetta vi sveliamo invece come preparare una torta di ciliegie, il dolce ideale per una merenda primaverile ed estiva o per la prima colazione. Una ricetta rustica e senza tempo, un impasto soffice e goloso che racchiude una farcitura prelibata di ciliegie: già da sole bastano a rendere suadente questa delizia. L'attesa è finita: i banchi dei mercati si colorano del rosso acceso e vivace di questo delizioso frutto carnoso e una ricetta con le ciliegie tirerà l'altra!