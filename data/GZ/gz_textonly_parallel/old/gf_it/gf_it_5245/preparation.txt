Sciogliete il cioccolato fondente a bagnomaria o al microonde e lasciatelo intiepidire [1]. Nel frattempo tagliate il burro a cubetti e lasciatelo ammorbidire a temperatura ambiente poi unite lo zucchero e i semi della bacca di vaniglia [2] e sbattete con uno sbattitore fino ad ottenere un composto chiaro e cremoso; sempre sbattendo, unite una alla volta le uova [3].
Infine aggiungete il sale e il cioccolato fuso ormai tiepido [4]. A questo punto unite la farina e il lievito precedentemente setacciati e per ultimo il cioccolato al latte ridotto in piccoli cubetti [5]. Amalgamate tutti gli ingredienti e poi disponete il composto a cucchiaiate su di una teglia foderata con carta da forno [6]. Su di una normale leccarda da forno potete porre fino a sei cucchiaiate di composto ben distanziate tra loro (perché cuocendo i biscotti si dilateranno) e infornate in forno ventilato già caldo a 180° per circa 15-20 minuti. Estraete i biscotti con una spatola e poggiateli su di una gratella per farli raffreddare. Procedete in questo modo fino a terminare l’impasto, con il quale dovreste riuscire a produrre circa 15 biscotti che, a cottura ultimata, avranno un diametro di circa 8-9 cm.