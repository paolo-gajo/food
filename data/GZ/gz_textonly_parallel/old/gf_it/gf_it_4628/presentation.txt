Volete stupire il vostro partner con una cena romantica a sorpresa ma tornate tardi dal lavoro e non avete molto tempo per cucinare? Niente panico, vi diamo noi la soluzione! Le pennette al pesto di mandorle e gamberi sono un primo piatto veloce ma d’effetto, con un carattere tradizionale e contemporaneo al tempo stesso! I gamberi, ingrediente immancabile in ogni menù di mare, vengono avvolti da un cremoso pesto di mandorle, un saporito condimento che conferisce al piatto un appetibile tocco rustico, valorizzato ancor più dall’utilizzo della pasta ai 5 cereali. Sia il pesto che i gamberi vengono poi arricchiti dall'aroma brioso della scorza di limone, che viene aggiunta anche come guarnizione del piatto per far risaltare il gusto fresco dei crostacei. Se, oltre al lume di candela, siete indecisi su cosa portare in tavola per fare colpo sulla vostra dolce metà, le pennette al pesto di mandorle e gamberi sono il piatto che esalterà al meglio le vostre qualità: gustoso, elegante e ricco di stile!