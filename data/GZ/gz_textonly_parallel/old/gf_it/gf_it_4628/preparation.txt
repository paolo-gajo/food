Per preparare le pennette al pesto di mandorle e gamberi, per prima cosa pulite i gamberi: sciacquateli sotto l’acqua corrente, rimuovete la testa e il carapace [1], poi tagliate il gambero sgusciato a metà per il lungo [2] e tirate delicatamente con la punta del coltello il filo nero che si trova all’interno, ovvero l’intestino [3]. Per ulteriori indicazioni, potete consultare la nostra scuola di cucina su come pulire i gamberi.
Una volta puliti tutti i gamberi, mettete sul fuoco una pentola d’acqua per cuocere la pasta e passate alla preparazione del pesto di mandorle: versate le mandorle pelate in un mixer, unite il Grana grattugiato [4], il pecorino grattugiato [5], le foglioline di maggiorana [6],
la scorza grattugiata di mezzo limone (fate attenzione a prelevare solo la parte gialla) [7], l’olio extravergine di oliva [8], sale [9] e pepe,
poi frullate fino a ottenere una consistenza piuttosto cremosa [10]. A questo punto l’acqua sarà arrivata a bollore, quindi aggiungete la pasta [11] e cuocetela per il tempo indicato sulla confezione. Nel frattempo, passate alla cottura dei gamberi: in una padella fate rosolare brevemente gli spicchi d’aglio con l’olio, poi aggiungete i gamberi [12] e saltateli per qualche minuto a fuoco medio.
Aggiustate di sale e pepe [13], grattugiate circa metà della scorza rimanente del limone che avevate utilizzato per il pesto [14] e aggiungete un mestolo di acqua di cottura della pasta [15], poi spegnete il fuoco.
Se desiderate, rimuovete gli spicchi d’aglio dalla padella, poi unite il pesto di mandorle ai gamberi cotti [16] e mescolate bene il tutto [17]. Una volta cotta, scolate la pasta e aggiungetela al condimento nella padella [18], conservando un paio di mestoli della sua acqua di cottura.
Mescolate per amalgamare bene la pasta al condimento [19], sempre a fuoco spento, aggiungendo se necessario un altro mestolo di acqua di cottura della pasta. Trasferite la pasta così condita sul piatto da portata, aggiungete la restante scorza grattugiata del limone [20] e qualche fogliolina di maggiorana [21]: le vostre pennette al pesto di mandorle e gamberi sono pronte per essere servite ben calde!