Per realizzare il merluzzo in foglia di porro prendete la zucca e tagliatela a fette, eliminate la buccia [1], quindi riducetela a cubetti di 1 cm circa [2] e tenete da parte. Procuratevi 2 fogli di carta trasparente per la cottura in forno, stendete un foglio su un piano di lavoro, quindi incidete il porro per la lunghezza e sfogliatelo, eliminate le foglie più esterne e scegliete due foglie abbastanza grandi che vi serviranno per avvolgere il merluzzo. Prendete una foglia di porro, lavatela, asciugatela e stendetela sulla carta per il cartoccio [3],
adagiate sulla foglia i due filetti di merluzzo [4], aromatizzate con le foglioline di timo, salate [5], pepate, quindi arrotolate la foglia intorno ai filetti [6]
avvolgendoli completamente emantenendo la chiusura in basso [7]. Ponete l'involtino al centro della carta da forno, aggiungete anche i dadini di zucca ai lati, salate, pepate [8] e aromatizzate con l’aneto [9].
Per finire condite con un filo di olio di oliva [10]. Ora richiudete il foglio a fagottino (11-12)
e avvolgete uno spago intorno [13] in modo che rimanga ben sigillato. Con le dosi indicate otterrete due fagottini, adagiateli su una teglia [14] e cuocete in forno statico preriscaldato a 190° per 35 minuti. Trascorso il tempo di cottura, sfornate il merluzzo in foglia di porro, scartate il cartoccio e servite il piatto ben caldo [15].