Per preparare la puccia salentina alle olive iniziate con la preparazione del lievitino. Prendete una ciotola capiente e versatevi la farina 00 e quella di semola di grano duro [1]. Unite il lievito [2] ed il malto [3].
Poi aggiungete l’acqua tiepida poca per volta facendola assorbire bene dall'impasto [4] impastando con le mani [5] fino ad ottenere un composto liscio ed omogeneo. Dategli ora la forma di una piccola sfera [6].
Coprite con pellicola alimentare trasparente [7] e fate lievitare in forno spento con luce accesa oppure ad una temperatura costante di 28°-30°C per almeno 5-6 ore. Se preferite potete lasciare invece optare per una diversa modalità di lievitazione: fate lievitare l’impasto in forno spento con luce accesa per 1 ora, quindi trasferite in frigorifero per un’intera notte o 12 ore. Trascorso il tempo necessario il lievitino dovrà aver raddoppiato di volume [8]. Quindi riprendete il lievitino e se lo avete fatto lievitare in frigorifero attendente almeno 2 ore per farlo rinvenire a temperatura ambiente. Versatelo nella ciotola di una planetaria [9].
Fate ora lessare le patate in un tegame con abbondante acqua. Ci vorranno circa 30-40 minuti a seconda della grandezza delle patate che utilizzate. Quando saranno lessate (potete fare la prova con i rebbi di una forchetta) sbucciatele [10] e schiacciatele con uno schiacciapatate dentro una ciotolina [11]. Trasferitele nella ciotola della planetaria [12].
Unite la farina 00 e la semola setacciate [13] ed infine anche le olive non denocciolate [14]. Aggiungete l’olio [15].
Impastate a velocità bassa con la foglia. Unite l’acqua tiepida a filo [16] facendola assorbire gradualmente dal composto. Quando gli ingredienti saranno completamente amalgamati staccate il composto dalla foglia aiutandovi con un tarocco [17]. Quindi sostituite la foglia con il gancio e aggiungete il sale [18].
Fate andare la planetaria ed impastate a velocità media fino a quando l’impasto non risulterà incordato: ci vorranno circa 10-15 minuti [19]. Trasferite l'impasto su un piano di lavoro leggermente oliato [20]. Lavorate l’impasto per dargli una forma sferica e trasferitelo su una ciotola capiente leggermente oliata [21], coperto da pellicola alimentare trasparente.
Lasciate lievitare così per almeno 2 ore a temperatura ambiente fino a che non noterete che l’impasto è raddoppiato di volume [22]. Trascorso il tempo necessario, oliate le vostre mani per facilitare la lavorazione dell’impasto. ricavate 18 pezzi da 90 g l'uno [23] e formate delle sfere con ciascuno [24].
Passateli nella farina di semola di grano duro fino a ricoprire totalmente la superficie del pezzo di impasto [25]. Prendete una leccarda, ricopritela con carta forno e disponete le sfere di impasto su di essa. Abbiate cura di disporre le pucce distanziate le une dalle altre [26]. Lasciate lievitare così per circa 1 ora. Ora infornate in forno statico preriscaldato a 230°C per circa 40 minuti (se utilizzate il forno ventilato cuocete a 210°C per circa 30 minuti). Una volta cotte, sfornatele [27] e lasciatele raffreddare su una gratella fino a quando avranno raggiunto temperatura ambiente. Qui si conclude la preparazione delle pucce salentine con le olive.
A piacere potete farcire le pucce con mozzarella e pomodori secchi. Se volete procedere alla farcitura tagliate a metà la puccia aiutandovi con un coltello [28], disponete una o due fettine di mozzarella [29] e su di esse adagiate alcuni pomodori secchi. Quindi richiudete con l’altra metà ed otterrete le vostre pucce salentine con le olive farcite [30]!