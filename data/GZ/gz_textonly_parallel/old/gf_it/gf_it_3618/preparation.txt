Per preparare l'insalata di polpo con finocchi e arance come prima cosa lavate il polpo sotto l'acqua corrente [1]. Ponete sul fuoco un tegame colmo d'acqua, aggiungete il sale [2] e portate a bollore. Quando l'acqua inizierà a bollire tenendo il polpo dalla testa immergete i tentacoli nell'acqua bollente per alcuni secondi, senza scottarvi [3]. Fate questa operazione per due volte, 
poi immergetelo completamente [4] e lasciatelo cuocere per 40 minuti. Trascorso questo tempo scolatelo [5] e raffreddatelo sotto l'acqua fredda [6]. 
Eliminate la pelle che si staccherà facilmente, poi tagliate il polpo a pezzi [7] e tenetelo da parte. Prendete i finocchi, eliminate la parte verde dei ciuffi [8] e tagliate il resto a fette [9]. 
Lavateli bene [10] e asciugateli con un panno da cucina [11]. Trasferiteli poi in una ciotola capiente [12]. 
Pulite l'arancia a vivo [13] e prelevate solo gli spicchi [14]. Tagliateli a cubetti piccoli [15]. 
Unite il polpo ai finocchi [16], aggiungete i cubetti d'arancia e le olive nere [17]. Regolate di sale e di pepe [18]. 
Aggiungete un filo d'olio [19] e dell'erba cipollina tritata [20]. Mescolate il tutto e conservate in frigorifero fino al momento di servire l'insalata [21]. 