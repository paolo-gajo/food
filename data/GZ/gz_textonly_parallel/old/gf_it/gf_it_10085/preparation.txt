Per preparare lo zuccotto di lasagne con verdure, fontina e prosciutto iniziate dalle verdure: eliminate dal porro la barbetta e la parte verde [1], quindi sfogliatelo per eliminare lo strato più esterno e tagliatelo a rondelle sottili [2]. Lavate e spuntate le melanzane, poi riducetele a fette di mezzo cm [3].
Quindi riducetele a cubetti [4]; lavate e spuntate le zucchine, tagliatele a metà per il lungo e poi riducetele a spicchi [5]: quindi spuntate e pelate le carote con un pelaverdure e riducetele a dadini [6].
Eiminate la parte del gambo dei funghi champignon (quella che presenta più terriccio), quindi puliteli con un panno leggermente inumidito o se necessario sciaquateli velocemente in una ciotola sotto acqua corrente fredda; poi asciugateli e tagliateli a fettine [7]. In un tegame, fate scaldare l'olio d'oliva, poi versate il porro e fatelo appassire per 3-4 minuti a fuoco basso, mescolando di tanto in tanto perchè non si attacchi al fondo. Unite poi le carote [8] e lasciate cuocere altri 3-4 minuti. Quindi versate le zucchine [9] e lasciate cuocere altri 3-4 minuti.
A questo punto unite anche le melanzane e i piselli [10], salate e pepate a piacere e lasciate cuocere altri 3 minuti. Infine versate i funghi champignon e il timo fresco tritato [11]. Coprite con coperchio [12] e lasciate stufare le verdure per 5 minuti.
Intanto dedicatevi alla besciamella: scaldate il latte in un pentolino, tagliate a dadini la fontina [13] e tenetela da parte. In un tegame versate il burro e fatelo sciogliere a fuoco bassissimo. Quando sarà sciolto, toglietelo dal fuoco e versate la farina a pioggia [14] e mescolate con la frusta per creare il roux; rimettete sul fuoco e fate tostare leggermente la farina. Dopodichè unite il latte scaldato in precedenza sempre mescolando con la frusta [15] fino a quando la besciamella non si sarà addensata a fuoco basso.
Aromatizzate con noce moscata [16], poi unite i cubetti di fontina e mescolate con la frusta perchè si sciolgano completamente [17]. Tenete la besciamella da parte, intanto prendete le lasagne, cuocete ciascuna sfoglia per circa 3 minuti l'una in acqua bollente salata [18].
Passato il tempo necessario, scolate le sfoglie man a mano con una schiumarola [19] e disponetele ad asciugare qualche istante su un canovaccio pulito [20]. Una volta terminato, mentre le sfoglie si asciugano leggermente, condite le verdure con 200 g di besciamella [21]
e tagliate a cubetti il prosciutto cotto [22]. Quindi spennellate con l'olio d'oliva lo stampo per lo zuccotto della capacità di 1,5 lt del diametro di 20 cm [23]. Foderatelo con le sfoglie di pasta all'uovo cotte, disponendole in orizzontale lungo tutto il perimetro, leggermente sovrapposte [24].
Foderatelo anche al centro in modo che non ci siano spiragli [25], poi versate nello stampo uno strato di ripieno di verdure, unite dei cubetti di prosciutto cotto [26] e spolverizzate con parmigiano grattugiato [27].
Proseguite con gli strati di lasagne [28], verdure, prosciutto cotto e formaggio [29] fino a terminare gli ingredienti: dovrete ottenere 4 strati, cercando di compattare bene. Per ultimo coprite con altre sfoglie all'uovo e rivestite la base dello zuccotto con metà della besciamella avanzata, aiutandovi con il dorso di un cucchiaio per spalmarla in maniera omogenea [30]. Cuocete in forno preriscaldato a 200° per 30 minuti (se forno ventilato a 180° per 20 minuti circa).
Intanto, condite la besciamella avanzata con timo fresco e se preferite potete diluirla con poco latte e aggiungere un pò di formaggio grattigiato. Una volta pronto, sformate lo zuccotto di lasagne [31] e lasciatelo raffreddare, quindi capovolgetelo su una teglia da crostata (o un piatto che vada in forno) e rivestita la cupola con la besciamella avanzata [32]. Rimettete lo zuccotto di lasagne a gratinare in forno a 250° (o alla massima temperatura) per 5 minuti. Quindi, sfornate lo zuccotto di lasagne con verdure, fontina e prosciutto e condite ancora con qualche fogliolina di timo fresco. Per servirlo potete affettarlo per scoprire il goloso ripieno [33]!