Per preparare i dolcetti al cocco versate il cocco rapè in una ciotola e unite lo zucchero semolato [1], mescolate [2] e aggiungete gli albumi (serviranno gli albumi di circa 3 uova medie) [3].
Mescolate accuratamente il tutto [4]: dovrete lavorare fino ad ottenere un composto uniforme dopodichè trasferitelo all'interno di una sac-à-poche munita di bocchetta a stella di 15 mm [5]. Utilizzate una sac-à-poche usa e getta perché quelle di plastica rigida potrebbero spaccarsi: l'impasto infatti è molto tenace e dovrete spremere i ciuffetti, su una leccarda già foderata con carta forno, con un po' di energia [6].
Realizzate 18 ciuffetti da circa 20 grammi ciascuno [7], e poi cuocete in forno ventilato preriscaldato a 200° per circa 10 minuti o finché non risulteranno dorati in superficie [8]. Sfornateli e lasciateli raffreddare prima di spostarli perchè da caldi risulteranno morbidi e potrebbero rompersi. Una volta freddi servite i vostri dolcetti al cocco [9]!