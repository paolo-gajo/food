In Francia la zuppa di cipolle gratinata è conosciuta come “soupe à l’oignon” ed è considerata un piatto tradizionale molto raffinato che si può ritrovare nei ristoranti più eleganti del paese. Ma la sua semplicità e il sapore rustico e genuino tradiscono un’origine antica e senza confini. Figlia di un tempo in cui a tavola si portavano gli ingredienti più poveri e maggiormente reperibili, questa zuppa ingentilisce il gusto spiccato delle cipolle rendendole amabili e saporite. E’ bastato arricchire questa modesta zuppa di pane tostato e cipolle con del formaggio saporito per dare vita a una pietanza appetitosa che ha attraversato la storia, resistendo alle mode culinarie, per arrivare ai giorni nostri ed essere ancora molto apprezzata.