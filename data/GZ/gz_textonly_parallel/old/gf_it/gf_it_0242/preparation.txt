Per realizzare la zuppa di cipolle gratinata per prima cosa preparate il brodo di carne seguendo la nostra ricetta. Una volta pronto mondate le cipolle dorate, dividetele a metà e affettatele sottilmente (1-2). In un tegame ampio ponete il burro a pezzetti [3]
e l’olio di oliva [4], riscaldate sul fuoco e, quando il burro si sarà sciolto, aggiungete le cipolle [5]. Mescolate [6] e cuocete a fuoco dolce per 10 minuti, così da far appassire le cipolle facendo attenzione a non scurirle.
Quando le cipolle risulteranno morbide, alzate leggermente la fiamma e aggiungete lo zucchero [7]. Mescolate, poi unite anche la farina setacciata [8]. Mescolate ancora e, quando il fondo si sarà asciugato, versate il brodo [9]. Proseguite la cottura lasciando sobbollire a fuoco moderato per 30 minuti, aggiungendo altro brodo se si dovesse asciugare troppo.
Quando la zuppa sarà cotta [10], aggiustate di sale e pepe e tenetela da parte. Intanto tagliate a fettine la baguette [11], adagiate i pezzetti di pane su una teglia rivestita con carta forno [12] e abbrustolitele per qualche minuto in forno.
Una volta pronto il pane [13], riempite con la zuppa 4 cocotte di ceramica, adatte alla cottura in forno, di 10 cm di diametro e 6 cm di altezza [14] lasciando un centrimetro dal bordo, così da poter aggiungere un paio di fettine di pane tostato [15].
Completate la preparazione aggiungendo l'Emmentaler grattugiato (16-17). Passate le cocotte in forno a 250° in modalità grill per 10 minuti. Trascorso questo tempo, sformate la zuppa di cipolle gratinata e servitela ben calda [18].