Per preparare la frittata con le cipolle per prima cosa mondate la cipolla, tagliatela a metà e poi in spicchi [1] e riducete ancora in spicchi sottili [2]. Quindi in una ciotola abbastanza capiente mettete le uova sgusciate, aggiungete le foglioline di maggiorana [3]
e salate e pepate a piacere [4]. Poi con una frusta o con una forchetta sbattete le uova fino a ottenere un composto omogeneo [5]. Prendete una padella capiente dal fondo antiaderente con 3 cucchiai di olio d'oliva e mettetela a scaldare sul fuoco [6].
Quando l'olio è caldo aggiungete la cipolla e fatela appassire a fuoco vivace per 4 minuti [7], poi abbassate la fiamma e continuate la cottura a fuoco dolce fino a che le cipolle si saranno ammorbidite e aggiustate di sale. Quando le cipolle risulteranno ben cotte ma ancora intere aggiungete le uova sbattute in padella [8], fate in modo che tutte le cipolle siano coperte [9].
Lasciate cuocere la frittata circa 4 minuti a fuoco dolce e coprite con un coperchio [10], quando risulterà abbastanza cotta e in forma, giratela procedendo in questo modo: coprite la padella con un piatto e capovolgeteci sopra la frittata e fatela scivolare di nuovo in padella (10-11) (fate attenzione a non scottarvi!), e procedete con la cottura ancora per un paio di minuti [12]. Quando la frittata con le cipolle è perfettamente cotta, trasferitela su un piatto da portata e servitela ben calda!