Per preparare gli strozzapreti cacio, cozze e pepe, iniziate dalla pasta fresca: miscelate la farina con il sale [1], aggiungendo gradualmente l'acqua mentre mescolate a mano [2]. Impastate fino a quando gli ingredienti non saranno ben amalgamati [3].
Trasferite il composto sul piano di lavoro e continuate ad impastare fino ad ottenere un panetto liscio e omogeneo [4]. Coprite con pellicola e fate riposare per almeno mezz’ora. Passate alla pulizia delle cozze: lavatele sotto acqua corrente [5], staccate il bisso [6]
e grattate il guscio con una paglietta per eliminare i residui esterni [7]. Versate in una casseruola capiente un filo d'olio e uno spicchio d'aglio in camicia: fate soffriggere e versate le cozze [8]. Alzate la fiamma e sfumate con il vino [9].
Abbassate la fiamma, fate evaporare la parte alcolica e chiudete con il coperchio [10] facendo cuocere per circa 5-6 minuti, o fino ad apertura completa delle cozze. Scolate le cozze [11] avendo cura di tenere da parte il liquido di cottura [12].
Sgusciate le cozze [13] e tenete da parte. Intanto riprendete l'impasto e dividetelo in due [14] (una parte conservatela nella pellicola). Stendete la prima metà ad uno spessore di circa 1 mm scarso [15].
Ricavate delle strisce di circa 2 cm di larghezza con una rondella tagliapasta [16] e procedete a formare gli strozzapreti: prendete ciascuna striscia, adagiate la parte superiore sul palmo di una mano e fate scorrere l'altro palmo per arrotolarla. Automaticamente si romperà e il vostro primo strozzaprete sarà pronto: quindi procedete con la restante striscia, gli strozzapreti dovranno essere lunghi almeno 3 cm [17]. Procedete così con tutto l'impasto e disponete man a mano gli strozzapreti su vassoi leggermente infarinati [18].
Mettete a bollire una pentola con abbondante acqua da salare a bollore: servirà per cuocere gli strozzapreti. Intanto preparate la crema al Pecorino: versate in una ciotola il Pecorino grattugiato e 200 g di liquido di cottura delle cozze [19]. Mescolate con una frusta per amalgamare tutto [20]. Poi in una padella ampia versate il pepe nero macinato fresco [21] e fatelo tostare a fiamma media per qualche istante muovendo la padella.
Aggiungete le cozze e il restante liquido di cottura delle stesse [22] e lasciate cuocere a fiamma dolce. Nel frattempo cuocete gli strozzapreti al dente [23], poi scolateli direttamente nella padella con il condimento [24]. Amalgamate a fiamma moderata.
Aggiungete la crema di Pecorino [25] e mantenete la fiamma media, mescolando di continuo con una pinza. Aggiungete il prezzemolo tritato [26] e continuate a mescolare finché la crema non si sarà addensata e amalgamata per bene alla pasta (in un primo momento infatti potrebbe sembrare che il condimento risulti troppo liquido, ma basterà continuare a rimestarla a fuoco medio dolce aspettando che la crema si amalgami agli amidi della pasta e prenda la sua consistenza cremosa). Servite ben caldi gli strozzapreti cacio, cozze e pepe [27], guarnendo con altro pepe nero macinato fresco a piacere.