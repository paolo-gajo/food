La torta degli addobbi è un dolce tipico della città di Bologna che veniva preparato durante l'antichissima omonima festa, in cui si esponevano alle finestre dei drappi colorati in segno di festa. In tale occasione le case dei parrocchiani erano aperte alla visita dei vicini a cui veniva offerto questo dolce, solitamente tagliato in piccoli rombi. Oggi questa torta di riso viene preparata nel periodo pasquale e, anche se esiste una ricetta depositata alla Camera di Commercio, ogni famiglia ha la sua versione. Noi abbiamo scelto di prepararne una perfetta per il periodo delle feste, ricca di mandorle, amaretti e cedro candito! La torta degli addobbi è un dolce umido e profumato, ideale da gustare in compagnia di amici e parenti! 