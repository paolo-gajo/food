Per preparare le alette di pollo "finto fritto" al forno potete iniziare dalla preparazione del contorno che richiederà più tempo. Potete iniziare dal riso venere: sciacquatelo sotto acqua corrente [1], quindi versatelo in un tegame capiente in cui avrete fatto bollire l'acqua (salata a piacere) (2-3). Fate cuocere il riso per il tempo indicato sulla confezione (ci vorranno circa 20 minuti).
Quando sarà cotto scolatelo e lasciatelo raffreddare versandolo in una ciotola [4]. Mentre il riso cuoce potete preparare le verdure: iniziate dalle fave: eliminate il filamento centrale poi spuntate un'estremità e aprite il baccello per sgranarlo (5-6): per questa operazione potete indossare dei guanti per uso alimentare per non sporcarvi le mani. Una volta terminato, lasciatele da parte!
Continuate sgranando i piselli; poi pelate e spuntate le carote, quindi tagliatele a bastoncini e poi a dadini di 5 mm di spessore [7]. Lavate e spuntate anche le zucchine e tagliate anch'esse a dadini di 5 mm. Poi passate alla cottura: versate un filo d'olio in una padella ampia, fate scaldare e aggiungete le carote per prime [8]; fatele cuocere 3-4 minuti a fuoco vivace, mescolando di tanto intanto, quindi aggiungete le fave [9] e lasciate cuocere altri 3-4 minuti.
Unite poi le zucchine, saltate ancora per 3-4 minuti ed infine aggiungete i piselli [11]. Continuate a saltare, abbassando leggermentela fiamma e mescolate di tanto intanto [12]; proseguite la cottura fino a quando i piselli non saranno cotti.
Una volta pronte, spegnete il fuoco e tenete da parte in caldo [13]. Poi potete dedicarvi alla panatura delle alette di pollo: in una ciotola versate la farina integrale [14] quindi unite il pangrattato [15],
la paprika dolce e il sale [16]. Mescolate bene il tutto [17] e riponete la panatura aromatizzata in una ciotola bassa e ampia. Quindi spennellate accuratamente le alette di pollo, ben pulite, con dell'olio [18].
passatele nel composto di pangrattato avendo cura di impanarle per bene [19]. Irrorate una padella capiente con l'olio, scaldatelo per poi adagiare le alette [20]: scottatele da una parte e dall'altra per un paio di minuti [21]. 
Quando risulteranno leggermente rosolate, trasferitele in una teglia e passatele in forno statico preriscaldato a 190° per circa 15 minuti, in modo che si formi una croccante crosticina [22]. Ora che le anche le alette sono pronte, potete impiattare: in una ciotolina versate il ketchup [23], poi in nei singoli piatti da portata disponete una o due alette di pollo, la ciotolina con il ketchup, le verdure e il riso venere: le vostre alette al forno "finto fritto" sono pronte per essere gustate [24]!