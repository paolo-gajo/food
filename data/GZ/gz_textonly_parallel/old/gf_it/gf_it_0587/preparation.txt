Per preparare il tortino al cioccolato con cuore fondente bianco, iniziate tagliando a tocchetti la dose di cioccolato bianco per creare il cuore [1]. Dopodichè prendete un pentolino, riempitelo d'acqua fino a un quarto e posizionateci sopra una ciotola. Trasferite i tocchetti di cioccolato bianco all'interno della ciotola e fateli sciogliere a bagnomaria a fuoco basso [2], fino a quando non avranno raggiunto una consistenza liquida [3].
Quindi munitevi di stampini in silicone per cioccolatini e versate il cioccolato bianco sciolto all'interno [4]. Mettete gli stampini in freezer e lasciate rassodare per un paio d’ore. Ora dedicatevi alla preparazione dell’impasto per i tortini: fate sciogliere il cioccolato fondente in un tegamino a bagnomaria e quando avrà raggiunto una consistenza semiliquida, aggiungete il burro a temperatura ambiente tagliato a tocchetti [5] e mescolate per amalgamare il tutto [6].
Quando il cioccolato fondente e il burro si saranno completamente sciolti e amalgamati [7], spegnete il fuoco e lasciate leggermente intiepidire. Nel frattempo versate le uova e il tuorlo nella ciotola di una planetaria, o in una ciotola normale per poi lavorare con uno sbattitore elettrico, e azionate, quindi unite la vanillina (o i semini di un baccello di vaniglia) [8] e lo zucchero a velo [9].
Quando il composto risulterà spumoso, aggiungete anche il cioccolato fondente sciolto assieme al burro [10], sempre continuando a mescolare. Dopodichè setacciate la farina e il cacao amaro in polvere [11] e uniteli al composto nella planetaria [12], fino a che non otterrete un composto denso e compatto.
Munitevi di 4 stampini monoporzione in alluminio, imburrateli e spolverizzateli con un cucchiaio raso di cacao amaro in polvere [13]. Tirate fuori dal freezer gli stampini in silicone contenenti il cuore di cioccolato bianco e sformateli delicatamente [14]. Quindi riempite per ¾ gli stampini in alluminio con il composto al cioccolato fondente e posizionate al centro il cuore di cioccolato bianco [15].
Terminate di riempire gli stampini monoporzione [16], dopodichè sistemateli in una teglia con i bordi alti. [17]. Cuocete in forno statico preriscaldato a 180° per 13-15 minuti (non di più), se usate il forno ventilato, cuocete a 160° per 7-10 minuti. Quando la superficie risulterà leggermente brunita, i vostri tortini al cioccolato saranno pronti [18]. Lasciateli intiepidire leggermente e poi capovolgeteli su un piattino da portata. Non vi resta che servire e gustare i vostri tortini al cioccolato con cuore fondente bianco!