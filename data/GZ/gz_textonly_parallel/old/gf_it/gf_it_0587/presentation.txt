Il tortino al cioccolato con cuore fondente bianco è un dessert goloso e ad effetto, con cui stupire i vostri ospiti alla fine di un pasto. Vi siete sempre chiesti quale trucco si nasconda dietro il cuore fondente? Con questa ricetta scoprirete quanto sia semplice realizzarlo e…gustarlo. Basta sciogliere il cioccolato bianco a bagnomaria e poi versarlo negli stampini per cioccolatini. Una volta che si saranno solidificati, potrete inserirli in mezzo all’impasto preparato con il cioccolato fondente e il gioco è fatto! Fate attenzione a stabilire il giusto tempo di cottura: questo è infatti un passaggio fondamentale per la riuscita del dessert, quindi cuocetene prima uno per testare la giusta temperatura e il corretto minutaggio. Il cuore di cioccolato bianco sarà una dolcissima sorpresa, che contrasterà il gusto più amaro del cioccolato fondente. Se invece siete amanti dei gusti più decisi, provate anche il tortino di cioccolato con cuore fondente, non vi deluderà. Non vi resta che preparare il tortino di cioccolato con cuore fondente bianco e conquistare il palato dei vostri ospiti!