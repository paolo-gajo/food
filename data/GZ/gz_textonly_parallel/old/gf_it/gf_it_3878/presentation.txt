Uova da rompere, uova da gustare e anche da decorare! E’ questa la tradizione intramontabile della Pasqua, una ricorrenza sacra che porta con sé il profumo della primavera. Prati in fiore e giornate calde e soleggiate, perfette per inaugurare le prime gite all’aria aperta, fanno da cornice ai giorni di festa. A riempire il cestino del pic-nic ci sono le immancabili torte salate, pratiche e gustose, realizzate con gli ingredienti di stagione. Tra casatielli, focacce, quiche e crostate salate non potete perdervi il nostro tortino pasqualino, una variazione della tipica ricetta omonima realizzata con un unico impasto, morbido e gustoso, farcito con formaggio e foglie di spinaci, per restare fedele ai sapori della tradizione. Il risultato è un antipasto ghiotto e appetitoso che richiede poco tempo e stuzzicherà i palati più curiosi!