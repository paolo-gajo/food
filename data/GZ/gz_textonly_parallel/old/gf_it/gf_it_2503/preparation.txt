Per preparare i pancake alla ricotta, sciogliete il burro a fuoco dolcissimo (nella stessa padella antiaderente in cui poi cuocerete i pancake) [1], lasciate intiepidire nel tempo di preparazione dell'impasto. In una ciotola rompete le uova intere, unite lo zucchero [2] e sbattete per un paio di minuti con una frusta a mano [3], 
fino a quando il composto risulterà leggermente spumoso; non dovrete montarlo. Aggiungete la ricotta [4] e mescolate sempre poco per amalgamarla. Quindi versate il latte [5] e mescolate ancora brevemente [6].
Setacciate a parte la farina e il lievito, unite un pizzico di sale [7]. Quindi versate le polveri poco alla volta nel composto di uova [8], mescolando giusto il tempo necessario per far assorbire [9]. 
Incorporate delicatamente il burro oramai intiepidito [10], lavorando l’impasto il meno possibile: otterrete una consistenza piuttosto densa [11], simile all’impasto di una torta. Non preoccupatevi se ci sono dei grumi, è normale. Passate la padella con un pezzo di carta da cucina così da eliminare il burro fuso in eccesso [12].
Mettete a scaldare a fuoco medio e quando sarà calda ponete al centro un paio di cucchiai di composto, allargandolo leggermente la versata con il dorso del cucchiaio [13]. Lasciate cuocere 3-4 minuti da un lato, controllate la doratura della base prima di girare il pancake [14]: fate cuocere ancora 1-2 minuti dall'altro lato. Mettete il pancake pronto sul piatto da portata e continuate così fino a terminare l’impasto. Otterrete 7-8 pancake con queste dosi. Man mano che saranno pronti, adagiateli senza sovrapporli [15]: evitando di schiacciarli non perderanno la loro sofficità. Solo al momento di servire, impilateli delicatamente come vuole la tradizione. Accompagnateli con yogurt, panna o una salsa ai frutti rossi, con frutta fresca o il classico e delizioso sciroppo d’acero!