Per preparare le panelle, mettete in una pentola capiente l’acqua fredda [1] e, senza accendere il fuoco, setacciatevi la farina di ceci [2]. Mescolate energicamente con una frusta, per evitare la formazione di grumi (proprio per questo motivo è importante che l'acqua sia ben fredda), quindi accendete il fuoco a fiamma media [3].
Aggiungete il sale e il pepe (4-5) mescolando continuamente. E’ importante tenere il fuoco medio e non smettere mai di mescolare, altrimenti il composto tenderà ad attaccarsi alla pentola. Quando inizierà ad addensarsi e a bollire, cuocete ancora per 10-12 minuti [6]. Girate sempre energicamente per non creare grumi: se dovessero formarsi eliminateli passando il composto con un frullatore ad immersione.
A fine cottura il composto si presenterà sodo e compatto, aggiungete il prezzemolo [7] e amalgamatelo. Una volta pronto spalmate velocemente circa 30-40 gr di composto, ancora caldo, su 50 piattini di plastica rovesciati, fino a uno spessore di 2-3 mm (8-9).
Lasciateli asciugare fino a quando riuscirete a staccarli senza romperli [10]: ci vorranno più o meno 30 minuti. Mettete a scaldare l’olio e friggete le panelle per pochi minuti, fino a quando saranno dorate da entrambi i lati (11-12). Fate scolare le panelle su di un foglio di carta assorbente.
Ricordate che se non riuscite a spalmare tutto il composto sui piattini, perché è diventato duro raffreddandosi, mettetelo in un vassoio, stendetelo bene e fatelo asciugare. Poi tagliatelo a quadrotti e friggetelo come le panelle [13]. Potete realizzare le panelle anche con un altro metodo: versate l'impasto in uno stampo da plumcake imburrato e rivestito di carta da forno avendo cura di lascire sbordare i lembi della carta per poter estrarre facilmente il composto [14]. Lasciate rassodare l'impasto in frigorifero fino a quando non sarà completamente freddo. Poi tagliatelo a fette spesse mezzo cm [15]
e friggete le panelle in abbondante olio di semi procedendo come già indicato [16]. A cottura ultima scolate le panelle su carta assorbente. Per finire tagliate i panini a metà [17] e farcite ognuno con 5 panelle [18]. Gustate le panelle ancora calde!