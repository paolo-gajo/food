Per realizzare gli involtini di tacchino con patate, ricotta e pancetta tagliate a cubetti la pancetta affumicata [1], poi pelate le patate [2] e riducetele a dadini [3].
Ponete i dadini di patate in un pentolino , versate il latte [4], aromatizzate con la noce moscata [5] salate e cuocete per circa 15 minuti fino a quando non saranno morbidi. Fate raffreddare le patate poi ponetele in un mixer dotato di lame, aggiungete la ricotta [6]
le foglioline di maggiorana fresca e un pizzico di pepe bianco [7] e frullate il tutto per ottenere un composto omogeneo e cremoso [8]. Trasferite la crema di patate in una ciotola e aggiungete i dadini di pancetta [9], mescolate con un cucchiaio e tenete da parte la farcitura.
Ora componete gli involtini: prendete due fette di tacchino e sovrapponetele leggermente, adagiate sopra una fetta di emmentaler e [10] spalmate sopra la crema di patate e ricotta [11] poi piegate i due bordi lunghi verso il centro [12]
poi ripiegate anche i lati più corti (13-14).Sfogliate il porro, lavate le foglie e ricavate 12 strisce sottili [15],
scottatele in acqua bollente [16] per renderle morbide ed elastiche e poi raffreddatele immergendole in una ciotola colma di acqua e ghiaccio [17] per mantenere il colore. Procedete allo stesso modo con la carota, pelatela e con un pelapatate ricavate 12 strisce sottili, sbollentatele per ammorbidirle [18]
e poi raffreddatele nella ciotola con acqua e ghiaccio [19]. Ora passate a legare gli involtini: su un tagliare disponete incrociandole una striscia di porro e una di carota [20] appoggiate al centro l’involtino e avvolgete la carota e fate un nodo in cima, fate lo stesso con il porro [21]
chiudendo “a pacchetto” l’involtino [22]. Con queste dosi otterrete 12 involtini, trasferiteli su una leccarda rivestita con carta da forno, spennellate la superficie con l’uovo sbattuto [23] e cuoceteli per 10 minuti in forno statico preriscaldato a 180° ( o in forno ventilato a 160° per 6-7 minuti). Sfornate gli involtini di tacchino con patate, ricotta e pancetta [24] e fateli intiepidire prima di portarli in tavola.