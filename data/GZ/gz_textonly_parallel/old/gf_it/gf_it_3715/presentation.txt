Le patate dolci, meglio conosciute come batata o patate americane sono adatte a moltissime preparazioni. Dal colore aranciato e dal basso contenuto di acqua sono perfette per realizzare primi piatti e contorni; anche se oggi abbiamo scelto di accogliere una piccola sfida e trasformarle in un antipasto ricco e sfizioso. Così è nato questo crostino di patate dolci... non il classico pane ma una fetta di questo tubero cotto in forno accoglie una delle preparazioni più semplici ma più temute in cucina: l'uovo in camicia, adagiato su un letto di verdurine e guarnito con delle striscioline di bacon croccante. Al taglio il tuorlo fondente scivolerà via rendendo il vostro crostino di patate dolci unico e scenografico. Il risultato sarà un antipasto sostanzioso, perfetto anche da servire per un brunch e da personalizzare di volta in volta con gli ingredienti che più amate.