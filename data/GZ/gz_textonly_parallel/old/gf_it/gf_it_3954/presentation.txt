Le ricette di verdure ripiene sono favolose, perchè oltre al contenuto si mangia anche il contenitore. Peperoni, melanzane, zucchine, carciofi... e non potevano mancare all'appello i pomodori ripieni! Un piatto unico estivo, facile da preparare, saporito e aromatico. I pomodori ripieni vengono farciti con il riso e un cuore filante di scamorza affumicata che li rende ancora più appetitosi. Ci sono diversi modi per prepararli e siamo certi che anche voi avete un segreto per il perfetto pomodoro ripieno! Buoni sia caldi che freddi, succulenti, ideali da condividere anche con gli amici vegetariani, i pomodori ripieni sono una delle soluzioni migliori per i vostri pranzi e cene estivi! Una volta provata questa ricetta lasciatevi tentare anche dai pomodori ripieni di carne in cui si utilizzano i pomodori costoluti, per variare con gusto i vostri menù!