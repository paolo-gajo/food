Per preparare le patate ripiene prosciutto e formaggio iniziate selezionando 6 patate di dimensione simile, così cuoceranno nello stesso tempo [1]. Avvolgetele ciascuna in un foglio di alluminio [2] e posizionatele distanziandole su una leccarda da forno. Cuocete in forno statico, già caldo a 200°, per circa 80 minuti [3]. 
Nel frattempo tagliate il prosciutto cotto [4] e la fontina privata della crosta entrambi a cubetti di circa 1cm [5]. Infine tritate il prezzemolo [6]. 
Quando sarà passato il tempo necessario, controllate se le patate sono cotte con l’aiuto di uno stecco: se arriverà al centro facilmente allora si ritengono cotte. Togliete la stagnola [7] poi tagliate la parte superiore delle patate [8] in modo che una risulti più grande dell'altra [9].
Scavate entrambe con un cucchiaio facendo però attenzione a non bucare la parte più grande perché servirà da involucro [10]. In una ciotola versate la parte scavata [11]. Man mano disponete i gusci di patate in una pirofila [12].
Aggiungete alla polpa delle patate il prosciutto, la fontina [13], il sale, il pepe, prezzemolo tritato [14] e un filo d'olio [15].
Mescolate bene [16] e prima di farcire le patate salatele all'interno [17]. Quindi riempitele una alla volta [18]. 
Ecco pronta la prima, ripetete per tutte le altre [19] così saranno pronte per essere gratinate in forno caldo a 200°, in modalità grill, sistemate nella parte alta del forno per 5-7 minuti [20]. Le vostre patate ripiene prosciutto e formaggio sono pronte per essere gustate calde [21].