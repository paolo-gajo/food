Per preparare le bruschette al pesto di erbe e sardine grigliate cominciate preparando il pesto veloce. Nel mixer versate le foglie di basilico [1], qualche fogliolina di melissa e qualcuna di origano [2], poi sale, pepe e il parmigiano a pezzettoni [3]
e infine l’olio [4]. Azionate le lame fino ad ottenere un pesto cremoso, versatelo in una ciotola e mettetelo un attimo da parte [5]. Passate alle sardine: se volete pulirle da voi potrete seguire i nostri consigli su come pulire le alici. Versatele in un recipiente e irrorate con un paio di cucchiai di olio [6],
date una bella mescolata e tenete da parte [7]. Adesso occupatevi del pane: ottenete 4 fette spesse circa 2 cm [8]. Poi spennellate con un po’ di olio [9]
e cuocete su una griglia ben arroventata [10]. Ci vorranno circa un paio di minuti, dopodiché potrete girare le fette e cuocere ancora dall’altro lato [11]. Una volta pronte, mettete le fette di pane in un piatto e lasciate in caldo la griglia [12].
Riprendete le sarde insaporite e disponetele sulla griglia ancora rovente [13]. Cuocete anche queste per un paio di minuti per lato, rigirandole quando la pelle tenderà a staccarsi dalla griglia [14]. Una volta cotte trasferite anche queste in un recipiente [15].
A questo punto è tutto pronto per procedere con la composizione delle bruschette: sulle fette di pane versate un po’ di pesto [16], aggiungete qualche briciola di ricotta [17] e poi un paio di sarde [18].
Per finire guarnite le bruschette al pesto di erbe e sardine grigliate con delle fettine di susina [19], che potete sistemare sulle fette di pane [20]. Ecco pronto il vostro antipasto, buon appetito [21]!