Per preparare le chiacchiere al forno, iniziate inserendo in planetaria dotata di foglia la farina setacciata insieme al lievito. Versate poi lo zucchero [1], il pizzico di sale, le uova intere e il tuorlo leggermente sbattuti [2]. Versate anche la grappa [3] e lavorate a velocità media l'impasto fino a quando gli ingredienti non saranno ben amalgamati.
Sostituite la foglia con il gancio [4] e proseguite unendo i semi della bacca di vaniglia e il burro ammorbidito a temperatura ambiente [5]. Continuate ad impastare per circa 10 minuti, fino a quando non otterrete una consistenza sostenuta ma malleabile. Trasferite l'impasto ottenuto sul piano di lavoro e maneggiatelo per dare una forma sferica [6].
Avvolgete il panetto in pellicola [7] e lasciate riposare a temperatura ambiente per 30 minuti. Poi prelevate una porzione di impasto lasciando coperto il resto; dovrete appiattirlo con il palmo della mano [8], infarinate leggermente e poi passatelo nella macchina tira pasta inizialmente allo spessore più largo [9].
Piegate verso il centro i lati corti [10] e ripassate nel tirapasta ad uno spessore sempre minore fino ad ottenere una sfoglia sottilissima [11]. Fate riposare le strisce di impasto qualche minuto, poi potete pareggiarle con una rondella dentellata e ricavare dei rettangoli di circa 10x6 cm [12].
Su ogni rettangolo fate degli intagli centrali obliqui [13]. Ora siete pronti per sbollentare le chiacchiere in una pentola con acqua bollente per qualche secondo [14], fino a quando non torneranno in superficie; non lessate più di 1-2 chiacchiere alla volta. Quindi scolatele [15]
e trasferitele su una leccarda foderata con carta forno [16]. Proseguite in questo modo fino a riempiere la prima teglia [17]. Cuocete in forno ventilato preriscaldato a 200° per circa 10 minuti da un lato e 5 minuti dall'altro. Una volta pronte sfornate e lasciatele intiepidire [18]. 
Trasferite le chiacchiere su un piatto da portata [19] e spolverizzate con lo zucchero a velo [20]. Le vostre chiacchiere al forno sono pronte per essere gustate [21]!