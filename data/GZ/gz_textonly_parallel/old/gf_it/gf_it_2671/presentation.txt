Quando i sapori tradizionali incontrano ingredienti insoliti nascono nuove, sorprendenti ricette come gli involtini di spada con salsa al mango! Un morbido ripieno mediterraneo al profumo di basilico e limone viene racchiuso in tenere fettine di pesce spada, da gustare insieme a una salsina di accompagnamento a base di frutta esotica: un connubio che nasce dalla fusione di due mondi apparentemente lontani che scoprirete essere fatti l’uno per l’altro, assaggiare per credere! Servite questo conturbante secondo di mare e lasciate che la dolcezza del mango e la nota piccantina dello zenzero solletichino anche i palati più scettici… vedrete che, morso dopo morso, i confini fra novità e tradizione diventeranno sempre più sfocati e lasceranno spazio a una sinfonia di sapori senza tempo né luogo. Proprio come era successo con gli involtini di spada a beccafico con lime e zenzero, un’altra appetitosa variante tutta da provare!