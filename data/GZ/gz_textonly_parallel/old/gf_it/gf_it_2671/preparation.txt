Per realizzare gli involtini di spada con salsa al mango, per prima cosa preparate la salsa al mango: prendete un mango maturo, eliminate la buccia con un coltello a lama liscia [1] e tagliate la polpa a pezzi grossolani [2]. Pelate anche lo zenzero [3]
e grattugiatelo all’interno di un contenitore alto e stretto [4], poi unite il mango, condite con l’olio extravergine d’oliva [5], un pizzico di sale e pepe e frullate con un frullatore a immersione fino a ottenere una salsa cremosa e omogenea [6].
Ora potete occuparvi del ripieno degli involtini: tagliate il pane fresco a cubetti [7] e mettetelo in un frullatore, poi aggiungete le foglie di basilico, lavate e asciugate (tenete da parte quelle più piccole per la guarnizione finale) [8], la scorza grattugiata di un limone [9],
l’olio extravergine di oliva [10], sale e pepe e frullate fino a ottenere delle briciole piuttosto fini e uniformi [11]. Prendete le fettine di pesce spada e aggiungete un cucchiaio del composto così ottenuto distribuendolo uniformemente su tutta la superficie, avendo cura di lasciare liberi i bordi [12];
ripiegate i lati più lunghi verso l’interno [13], poi arrotolate la fettina su se stessa dal basso verso l’alto [14] e continuate così per formare tutti gli involtini. Scaldate una padella antiaderente con un filo d’olio, adagiate gli involtini con la chiusura verso il basso [15] e lasciate cuocere a fiamma medio-alta per circa un minuto in modo che si sigilli per bene,
poi girateli lentamente fino a che tutti i lati non avranno preso un colore uniforme [16]: in tutto ci vorranno 2-3 minuti. Trasferite gli involtini cotti su un piatto da portata utilizzando delle pinze da cucina in modo da non bucarli [17], aggiungete delle gocce di salsa al mango e le foglioline di basilico che avevate tenuto da parte: i vostri involtini di spada con salsa al mango sono pronti per essere serviti [18]!