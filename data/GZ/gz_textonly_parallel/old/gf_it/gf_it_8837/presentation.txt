Entrando in una caffetteria o un pastificio napoletano non potrete fare a meno di notarli, i biscotti all'amarena sono una delizia partenopea che vi tenterà sicuramente! Ciò che vi colpirà subito sarà la loro dimensione, il ripieno goloso a vista e un sottile strato di glassa. Per preparare questi biscotti ci vorrà un po' di pazienza, le preparazioni sono tante, ma semplici... non lasciatevi scoraggiare il gusto ripagherà tutti i vostri sforzi! Il guscio di frolla avvolge un ricco ripieno, realizzato con pan di Spagna, cacao e tanta confettura di amarena che donerà un tocco davvero particolare! Come la maggior parte delle ricette regionali, anche questa nasce come una ricetta di recupero e spesso al posto del pan di Spagna vengono utilizzati biscotti, pandoro, o altre torte. Provate la nostra versione dei biscotti all'amarena, per una merenda diversa dal solito!