Per realizzare la millefoglie ai mirtilli iniziate a preparare la crema pasticcera. In un pentolino versate il latte e la scorza di mezzo limone non trattato, avendo cura di prelevare solo la parte gialla. Portate il latte a bollore [1] e nel frattempo versate in una ciotola i tuorli, lo zucchero [2] e l'amido di mais [3].
Mescolate con la frusta a mano [4]. Una volta che il latte avrà sfiorato il bollore, filtratelo nel composto di uova a più riprese mescolando [5], poi riportate tutto sul fuoco moderato [6].
Mescolate di continuo, fino a quando la crema non si sarà addensata (ci vorranno pochi istanti) [7]. Una volta pronta, versate la crema in una ciotola bassa e ampia e coprite con pellicola a contatto [8]. Fate raffreddare prima a temperatura ambiente e poi in frigorifero. Intanto dedicatevi alla pasta sfoglia: srotolate i rettangoli di pasta, quindi stendeteli sulle leccarde da forno rivestite con un foglio di carta da forno. Bucherellate la superficie con i rebbi di una forchetta [9].
Spolverizzate con lo zucchero a velo [10] e infornate in forno statico già caldo a 180° per circa 15 minuti, fino a doratura [11]. Una volta cotta, sfornate e lasciate raffreddare. Intanto occupatevi dei mirtilli: in una padella versate i mirtilli congelati e lo zucchero [12].
Aggiungete la scorza di limone grattugiata prelevando solo la parte esterna gialla [13]. Mescolate delicatamente e fate cuocere a fuoco medio per circa 5-6 minuti. Spegnete e tenete da parte per farli raffreddare [14]. Ora montate la panna: assicuratevi che sia ben fredda, unite lo zucchero a velo e montate con le fruste a velocità media [15].
Dovrete ottenere una consistenza semimontata [16]. Ora potete riprendere la crema pasticcera dal frigorifero, lavorarla qualche istante con la marisa o con le fruste per ammorbidirla, quindi unite poca panna alla crema [17], rimestando velocemente con la marisa. Poi unite la restante panna mescolando questa volta dall'alto in basso per non smontarla. La crema diplomatica è pronta, potete trasferirla in un sac-à-poche con bocchetta liscia di 15 mm [18].
Quando la sfoglia sarà fredda potete tagliarla in 3 rettangoli e poi ciascun rettangolo in 3 pezzi, utilizzando un coltello seghettato [19]. Ciascuna porzione sarà formata da 3 strati di sfoglia e 2 di crema. Posizionate il primo rettangolino su un piatto da portata, spremete i ciuffi di crema [20], poi corpargete con un po' di mirtilli e il loro fondo di cottura [21].
Adagiate un altro rettangolo di sfoglia [22], poi aggiungete altra crema e mirtilli [23] [24].
Infine l'ultimo strato [25]. Spolverizzate con lo zucchero a velo [26] e proseguite con le altre porzioni di millefoglie ai mirtilli [27].