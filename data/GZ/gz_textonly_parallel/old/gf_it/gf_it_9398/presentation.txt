Festa di compleanno: millefoglie! Laurea: millefoglie! Anniversario: millefoglie! Eh sì, la millefoglie è un dolce per tutti i momenti speciali! Veli di pasta sfoglia croccante si alternano a strati di voluttuosa crema pasticcera, al cioccolato, chantilly... la bellezza di questo dessert è proprio la sua versatilità. Che ne dite di provare questa variante golosa e colorata ai mirtilli? La millefoglie ai mirtilli è semplice da realizzare, vi stupirà per la sua dolcezza e il suo gusto. La crema diplomatica che nasce dall'unione di crema pasticcera e panna fresca montata, abbraccia delicatamente i mirtilli leggermente spadellati con zucchero e scorza di limone. La millefoglie ai mirtilli sarà il dessert raffinato da servire dopo il pranzo della domenica o per i vostri festeggiamenti in famiglia!