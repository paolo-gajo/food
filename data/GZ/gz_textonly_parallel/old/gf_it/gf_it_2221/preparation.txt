Per preparare la torta Savoia iniziate a realizzare la pasta biscotto. Versate le uova nella ciotola di una planetaria, unite lo zucchero poco alla volta [1], il sale e montatele con una frusta fino a che non avrete ottenuto un composto morbido e gonfio, ma non troppo spumoso [2]. Setacciate poi all'interno sia la farina 00 [3], 
che l'amido di mais [4]. Mescolate con una spatola dal basso verso l'alto molto delicatamente [5], in modo da non far smontare il composto [6]. 
Foderate una leccarda con la carta forno e versate all'interno metà dell'impasto (l'altra metà conservatela nella ciotola della planetaria). Utilizzando una spatolina stendetelo in maniera uniforme (7-8). Cuocete in forno statico a 180° nel ripiano centrale per 12 minuti, poi sfornate [9] e lasciate intiepidire. Spostate la pasta biscotto insieme alla carta forno su un piano per farla intiepidire e ripetete lo stesso procedimento per il composto rimasto.
Una volta cotto lasciate intiepidire anche questo. A questo punto dovrete ricavare dalle due paste biscotto 5 dischi. Utilizzando un anello da 18 cm ricavatene due dal primo strato di pasta biscotto [10] e tre dal secondo: per il secondo strato, due dischi saranno interi, il terzo disco andrà composto con 2 metà coppate (11-12). Lasciate raffreddare completamente, poi coprite con pellicola e tenete da parte. Se preferite potete impilarli intervallandoli da un foglio di carta forno.
Versare nel bicchiere di un mixer la farina di nocciole, il cacao [1] e lo zucchero a velo [2]. Azionate poi le lame per pochi istanti [3]. 
Tritate il cioccolato fondente [4], quello bianco e quello al latte, sistemandoli in 3 ciotole diverse [5]. Poi fondeteli in microonde azionandolo pochi secondi per volta, alla minima potenza [6]. 
Unite poi i 3 cioccolati in una ciotola [7] e mescolate con una spatola [8]. Aggiungete le farine [9] 
e mescolate bene [10]. Unite il latte in due volte [11]. Versando la prima parte il composto si indurirà leggermente, unite quindi la seconda parte e lavorate il tutto sino ad ottenere una crema liscia [12].
Aggiungete in ultimo il burro a temperatura ambiente [13] e mescolate ancora con una spatola [14]. Coprite con la pellicola per alimenti [15] e lasciate riposare per 30 minuti in frigorifero. 
Per preparare la bagna versate acqua, zucchero [1] e rum [2] in un pentolino. Portate a bollore [3] e lasciate raffreddare a temperatura ambiente. 
Quando tutto sarà ben freddo potrete comporre il dolce; come prima cosa riponete la crema in una sacca da pasticcere senza bocchetta. Posizionate uno dei 5 dischi su un piatto da portata [1]; inumiditelo con la bagna appena preparata utilizzando un pennello [2] e spremete uno strato di crema, facendo una spirale su tutta la superficie del disco [3]. 
Ricoprite poi con un altro strato di pasta biscotto, bagnate di nuovo il disco, aggiungete uno strato di crema e proseguite in questo modo fino a terminare tutti gli ingredienti, tenendo presente che l'ultimo disco andrà bagnato ma non dovrà esserci crema. Se la crema dovesse fuoriuscire troppo dai bordi della torta potete livellare il tutto con una spatola. Una volta completato il dolce [4] riponete in frigorifero per circa 15 minuti. Nel frattempo preparate la glassa: in una ciotolina unite il cioccolato a pezzi al burro di cacao [5] e fondete tutto al microonde, azionandolo pochi secondi alla volta [6].
A questo punto trasferite la torta su una gratella e posizionate sotto un vassoio [7]. Versate la glassa al di sopra della torta [8], facendo in modo che copra l'intera superficie della torta [9]. Riponete nuovamente in frigorifero per una decina di minuti e riempite un conetto di carta forno con la glassa avanzata. 
Utilizzatelo poi per decorare la torta [10], potete scrivere "Savoia" oppure realizzare delle decorazioni a vostro piacimento. Lasciate riposare per altri 15 minuti in frigorifero prima di servire (11-12). 