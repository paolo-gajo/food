Per preparare la crostata al cacao con crema alla ricotta e cioccolato incominciate dalla pasta frolla al cacao; setacciate la farina [1], il cacao amaro in polvere [2] e lo zucchero a velo, poi versate le polveri in un mixer insieme al burro freddo da frigorifero tagliato a tocchetti [3]. Frullate tutto fino ad ottenere un composto sabbioso e farinoso,
poi aggiungete i tuorli [4] e continuate a frullare. Trasferite l’impasto (che risulterà ancora farinoso e non amalgamato) su di una spianatoia [5] ed impastate energicamente con le mani fino ad ottenere un impasto piuttosto compatto e liscio [6].
Formate un panetto, avvolgetelo nella pellicola trasparente [7], quindi lasciatelo riposare in frigorifero per 30 minuti. Nel frattempo preparate la crema alla ricotta e cioccolato: versate in un mixer dotato di lame la ricotta, lo zucchero semolato [8] e i semi di una bacca di vaniglia [9].
Aggiungete 1 uovo [10] e frullate fino ad ottenere un composto denso ed omogeneo [11]. Trasferite la crema in una ciotola e aggiungete il cioccolato tritato finemente [12];
mescolate con una spatola [13], coprite con la pellicola trasparente e mettete in frigorifero. Trascorso il tempo necessario [14], stendete l’impasto al cacao con il mattarello, utilizzando meno farina possibile, ad uno spessore di 6-7 mm formando un cerchio [15].
Con un pennello imburrate leggermente uno stampo da torta da 24-25 cm (in alternativa potete usare uno stampo da crostata) [16]. Con l’aiuto del mattarello foderate la tortiera con la frolla [17], facendo aderire bene i bordi [18].
Tagliate le parti di pasta in eccesso, tenendo il bordo alto almeno 2 cm: mettete da parte e ricompattate i ritagli, vi serviranno per la decorazione finale [19]. Bucherellate il fondo con i rebbi di una forchetta [20], e coprite con un foglio di carta forno che riempirete con legumi secchi o sfere di porcellana per la cottura alla cieca [21]. Infornate in forno statico preriscaldato a 175° per 20 minuti (o a 155° per 12 minuti se in forno ventilato). Trascorso questo tempo, rimuovete le sfere di ceramica (o i legumi) e la carta da forno e lasciate cuocere per altri 5 minuti sempre alla stessa temperatura. Una volta pronta, sfornate e lasciate raffreddare.
Versate la crema di ricotta all’interno della frolla ormai fredda [22] (potete anche porre il ripieno in una sac-à-poche senza bocchetta a cui praticare un foro) e livellate la farcitura con un cucchiaio [23]. Stendete la frolla avanzata sul piano di lavoro leggermente infarinato e ricavate delle strisce larghe 6 mm e dello spessore di 2-3 mm con una rotella dentellata [24]. 
Sistemate le strisce di frolla sulla crema alla ricotta in obliquo [25] in modo da formare delle losanghe [26]. Cuocete nuovamente in forno statico preriscaldato a 175° per 10-15 minuti (o a 155° per 8-10 minuti se in forno ventilato). Una volta pronta, fatela raffreddare completamente; infine potrete servire la vostra crostata al cacao con crema alla ricotta e cioccolato [27].