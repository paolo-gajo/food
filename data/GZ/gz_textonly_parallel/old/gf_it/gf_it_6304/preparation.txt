Per preparare la sbriciolata salata di zucchine cominciate dal crumble. In una ciotola mescolate insieme farina, lievito per preparazioni salate [1], il sale e il parmigiano grattugiato [2]. Poi aggiungete il burro freddo a pezzetti [3]
e lavorate con le punte delle dita [4]. Quando il composto inizierà leggermente a compattarsi unite l’uovo [5]. Quindi sgranate accuratamente per ottenere delle briciole grossolane [6] e mettete in frigorifero mentre preparate la farcitura.
Ora occupatevi delle zucchine. Dopo averle pulite, spuntatele [7] e tagliatele prima a metà per la lunghezza e successivamente a fette spesse circa 1,5 cm [8]. Quindi spostatevi ai fornelli. Versate un giro d’olio in una casseruola e, non appena il fondo è caldo, tuffateci le zucchine [9].
Cuocetele a fiamma media, mescolando di tanto in tanto [10] per circa 6-7 minuti o finché non saranno cotte. Quindi regolate di sale e di pepe e trasferite in una ciotola [11]. Quando saranno ben fredde unite la ricotta e mescolate [12], quindi tenete da parte.
Imburrate uno stampo con disco removibile da 22 cm di diametro e con un bordo di 3 cm [13] e poi sistemate sul fondo un dischetto di carta forno della stessa misura dello stampo [14]. Rivestite quindi la base e i bordi dello stampo con circa metà del crumble [15].
Aggiungete ricotta e zucchine livellando bene la superficie [16], rivestite quest’ultima con il prosciutto [17] e ultimate ricoprendo con il restante crumble [18].
Ecco, è tutto pronto per la cottura [19]. Cuocete in forno statico, già caldo a 180°, per circa 50 minuti [20] nel ripiano più basso. Una volta pronta la sbriciolata di zucchine, sfornatela e lasciatela intiepidire qualche minuto prima di sformarla e gustarla [21].