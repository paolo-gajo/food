Per preparare l'ossobuco alla milanese con risotto giallo come prima cosa mettere in ammollo i pistilli di zafferano in 50 ml di acqua [1] per almeno 5 ore. Poi iniziate a preparare il brodo. Prendete le alette di pollo, posizionatele su una teglia e utilizzando un cannello bruciate le eventuali piume [2]; se non avete il cannello potete avvicinare le alette alla fiamma del fornello utilizzando una pinza da cucina. A questo punto trasferitele in un tegame piuttosto capiente, aggiungete 3 litri d'acqua [3] 
e portate ad ebollizione per 2-3 minuti [4]. A questo punto scolate le alette, sciacquatele [5] e sciacquate anche la pentola. In questo modo otterrete un brodo più delicato. Lavate sedano, carote, cipolle e prezzemolo; poi, senza mondarli, tagliateli in pezzi grossolani [6]. 
Riponete nella pentola pulita le alette e le verdure [7], aggiungete il pepe nero [8] e una piccola foglia di alloro [9]. 
Versate poi anche il sale grosso [10]; è importante pesarlo bene dato che il brodo, andando in riduzione, sarà ciò che donerà sapidità sia al risotto che all’ossobuco. Aggiungete i 3 litri d’acqua restanti [11] e coprite con un coperchio [12], accendete il fuoco e lasciate cuocere con il coperchio per circa 45 minuti a fiamma moderata. 
Trascorso questo tempo [13] filtrate il brodo [14]; dovrete ottenerne 3 litri (2 per gli ossibuchi e 1 per il risotto), se così non fosse aggiungete dell’altra acqua naturale [15].
Passate ora a preparare gli ossibuchi. Prendete una cipolla e, senza mondarla, tagliatela prima a metà e poi a fettine [1]. In un tegame ben caldo versate metà dell’olio, unite la cipolla [2] e lasciatela soffriggere fino a che non sarà ben caramellizzata e dorata [3]. 
Sfumate con il vino bianco [4], aspettate che evapori completamente e spegnete il fuoco [5]. Ponete gli ossibuchi su un tagliere e utilizzando un coltello ben affilato fate 3 incisioni su ciascun lato del tessuto connettivo [6]; in questo modo non si arricceranno in cottura. 
Prendete un altro tegame, scaldatelo sul fuoco e versate l’olio rimasto [7]. Unite poi gli ossibuchi [8] e lasciateli rosolare per almeno 2-3 minuti senza muoverli. Quando saranno ben dorati, girateli [9] 
e lasciate rosolare anche l’altro lato per un paio di minuti. Trasferite quindi gli ossibuchi nel tegame con le cipolle [10] e rimetteteli sul fuoco. Aggiungete circa 1 litro di brodo [11] e unite il rosmarino già tritato all’interno del brodo, senza metterlo direttamente sulla carne [12]. 
Coprite con un coperchio [13] e lasciate cuocere a fuoco moderato per 35 minuti. Nel frattempo, riscaldate bene un altro tegame, versate la farina e quando sarà ben tostata e dorata [14] unitela agli ossibuchi, avendo cura di versarla sempre nel brodo e mai sulla carne [15]. 
Passati i primi 35 minuti, girate gli ossibuchi utilizzando una paletta da cucina [16]; è importante farlo molto delicatamente per evitare la fuoriuscita del midollo ormai cotto. Versate anche il litro di brodo rimasto [17], rimettete il coperchio e lasciate cuocere a fuoco moderato per altri 35 minuti, fino a che la carne risulterà morbida e staccata dall’osso, mentre il midollo sarà compatto [18].
Nel frattempo preparate le chips di aglio. Prendete l’aglio, dividete a metà gli spicchi e privateli dell’anima [1]. Per addolcire l’aglio e diminuire la sua aggressività sbollentatelo per 15 secondi nell’acqua bollente [2]; ripetete questa operazione per altre 4 volte cambiando ogni volta l’acqua nel pentolino. Poi scolatelo e ponetelo su un canovaccio pulito [3]. 
Ricavate nel senso della lunghezza delle fettine molto sottili, facendo attenzione a non schiacciarlo (4-5). Poi prendete un’altra padella, aggiungete l’olio d’oliva e portatelo alla temperatura di 160°. Versate poi l’aglio all’interno [6] 
e mescolate con una forchetta, o una schiumarola [7], in modo che le fettine non si attacchino tra di loro, fino a che non avrete ottenuto delle chips ben dorate [8]. Poi scolatele e trasferitele su un foglio di carta per fritti [9].
Non appena gli ossibuchi saranno cotti trasferiteli su un piatto, lasciando la salsa e le cipolle nel tegame e prestando attenzione a non rovinare il midollo [1]. Ponete un colino sopra una ciotola e filtrate la salsa, schiacciando leggermente le cipolle con una spatola in modo da rilasciare tutti gli aromi [2]. Versate nuovamente il fondo di cottura nel tegame [3]. 
Accendete la fiamma e non appena inizierà a bollire unite il burro [4], mescolando accuratamente fino a quando la salsa non si sarà addensata. A questo punto spegnete il fuoco [5] e trasferite nuovamente gli ossibuchi in padella [6]. 
Utilizzando un cucchiaio trasferite la salsa sulla carne [7] in modo che ne assorba il più possibile. Sistemate le chips di aglio sugli ossibuchi, circa 3 su ciascuno [8]. Aggiungete la scorza grattugiata del limone [9], prelevando solo la parte gialla. 
Poi tritate finemente il prezzemolo al momento [10] e unitelo in padella [11]. Coprite con un coperchio [12] e lasciateli riposare accanto ai fornelli.
A questo punto occupatevi della cottura del risotto giallo. Mondate la cipolla e tagliatela a fette [1], poi trasferitela in un pentolino insieme a 25 g di burro [2] e a 150 ml di acqua [3]. 
Ponete il pentolino sul fuoco per circa 15 minuti [4] e poi frullate il tutto con un minipimer [5] fino ad ottenere una crema [6]; questo servirà ad evitare che durante la cottura del risotto ci siano dei grassi che brucino. 
Versate il riso in una padella calda [7] e tostatelo. Quando avrà cambiato colore e sarà ben caldo, sfumate con il vino bianco [8] e lasciate che evapori completamente. Unite poi circa mezzo litro di brodo caldo [9] e mescolate. Durante i primi 5 minuti non bisognerà aggiungere altro brodo. 
Unite la cipolla frullata [10] e lasciate sobbollire il risotto senza mescolarlo troppo. Aggiungete così il brodo al bisogno [11], tenendo in considerazione che entro i 13 minuti andrà aggiunto tutto. Quando mancheranno 2 minuti alla cottura del risotto unite lo zafferano [12].
Mescolate il tutto e mantecate fuori dal fuoco aggiungendo i restanti 40 g di burro [13] e mescolando. Unite poi il grana [14] e mescolate ancora [15].
Trasferite il risotto appena cotto su un lato del piatto [1], posizionate poi un ossobuco facendo in modo che una parte poggi sul riso [2], ultimate con un po’ di sughetto e servite il vostro ossobuco alla milanese con risotto giallo [3].