Oggi facciamo un salto in Lombardia per un viaggio gastronomico nella tradizione culinaria di questa terra. È dura scegliere quale sia il piatto rappresentativo per eccellenza, ma nella nostra classifica, l'ossobuco alla milanese con risotto giallo è sicuramente al primo posto, seguito poi dalla classica cotoletta alla milanese e dai pizzoccheri alla valtellinese. Nella cucina di GialloZafferano abbiamo avuto l'onore di ospitare un grande chef, Alessandro Negrini, che ci ha svelato tutti i suoi segreti per preparare questo piatto! La sua infatti è una gremolada speciale, dove l'aglio anziché essere tritato viene trasformato in delicate chips, e la scorza di limone viene aggiunta in padella a fine cottura insieme al prezzemolo per sprigionare tutti i propri profumi. Pazienza, ottimi ingredienti e un po' di tecnica vi permetteranno di ottenere un piatto pluristellato da portare in tavola e da gustare con i vostri familiari.