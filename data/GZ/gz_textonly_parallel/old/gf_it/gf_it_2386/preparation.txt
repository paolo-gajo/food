Per preparare i tortini con il cuore fondente bianco iniziate facendo sciogliere il cioccolato bianco (che deve essere di ottima qualità) in microonde [1], quando si sarà sciolto aggiungete il burro a pezzetti [2] e azionate il microonde ancora per 10 secondi, mescolate per sciogliere bene anche il burro. Montate l’uovo intero con le fruste elettriche e, quando sarà spumoso, aggiungete il latte condensato [3], sempre con le fruste elettriche azionate.
In ultimo aggiungete il composto di burro e cioccolato bianco ormai intiepidito [4]. Setacciate la farina e unitela al composto [5] mescolando bene per amalgamarla. Imburrate [6] e infarinate 5 stampini in alluminio (da panna cotta) e
versatevi il composto ottenuto [7], facendo attenzione a lasciare 1 cm dal bordo alto dello stampino [8].Infornate per 18 minuti a 180°C (forno preriscaldato e ventilato), poi aspettate 5 minuti prima di estrarre delicatamente i tortini dai loro stampi, servite immediatamente. Ottenere il giusto grado di cottura è la fase più complessa di questa ricetta, il tortino deve essere cotto esternamente e fondente all’interno [9]; consigliamo quindi di effettuare una prova di cottura con un solo tortino in modo da stabilire il tempo esatto anche a seconda del vostro forno.