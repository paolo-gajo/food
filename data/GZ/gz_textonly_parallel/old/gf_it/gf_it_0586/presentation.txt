Avete mai pensato quante cose si posson fare con un impasto della pizza veloce? Oggi vi vogliamo sorprendere con una specialità monoporzione: i pizza muffin! Ispirati dal web dove da diverso tempo impazzano i cruffin (mix di croissant e muffin) e altre fusioni originali super gustose, abbiamo sperimentato questo simpatico stuzzichino che allieterà i vostri buffet. Dallo stravagante incontro tra gli ingredienti della pizza e la forma dei tipici dolcetti americani si ottengono appunto i pizza muffin: bocconcini morbidi e irresistibilmente filanti. Perfetti da servire come finger food in occasione di una cena informale tra amici, oppure da gustare come spuntino sfizioso davanti alla tv magari insieme alle altrettanto soffici e gustose ciambelle pizza. Vedrete come fileranno! Provate i nostri appetitosi pizza muffin, siamo certi che questo connubio saporito sarà amore al primo assaggio!Se cercate altre ricette senza lievitazione provate anche la nostra pizza con lievito istantaneo! 