Soffici e monoporzione i muffin sono una delle ricette più amate per la colazione e non solo! Le versioni sono infinite... si parte dai più classici, passando da quelli al cioccolato fino a finire alle ricette più particolari, come i nostri muffin pizza! Insomma, come avete capito di muffin ne abbiamo sfornati tanti nelle nostre cucine, ma quelli che vi proponiamo oggi ancora non li avevamo mai provati. I muffin alle nocciole vi conquisteranno con il loro gusto aromatico e con una morbidezza invidiabile! Qualche nocciola tostata in superficie donerà una nota croccante e saranno perfetti da gustare a colazione insieme ad una tazza di latte o a merenda con un tè o un succo! E per i più golosi provate a farcirli con una crema spalmabile al cioccolato e nocciole! 