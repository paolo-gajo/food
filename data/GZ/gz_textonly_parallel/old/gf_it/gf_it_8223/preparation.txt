Per preparare le tartellette di enkir con patate e cicoria iniziate realizzando la pasta brisè con la farina di enkir e la cicoria selvatica. Per prima cosa cuocete la cicoria selvatica in una padella con un filo d'olio [1], per pochi minuti e mescolando di tanto in tanto [2], fino a che non sarà appassita, ma non totalmente asciutta [3]. Quindi lasciatela raffreddare completamente.
Nel frattempo setacciate la farina di enkir [4] e versatela in un mixer insieme al burro freddo tagliato a pezzetti [5] e un pizzico di sale. Azionate il mixer e fate sabbiare bene il tutto, il composto non dovrà amalgamarsi ma dovrete ottenere un composto granuloso, proprio come se fosse una sabbia [6].
A questo punto frullate con un mixer ad immersione la cicoria selvatica [7] aggiungendo l'acqua lentamente [8] fino ad avere una crema finissima e liquida [9].
Quindi versate il composto sabbiato su di un piano e aggiungete la crema di cicoria [10]. Iniziate ad impastare con le mani [11] fino ad avere un panetto liscio e compatto [12]. Avvolgetelo nella pellicola e lasciatelo rassodare in frigorifero per circa 30 minuti.
Nel frattempo iniziate a preparare il ripieno per le tartellette di enkir. Lessate le patate in abbondante acqua [13], pelatele e schiacciatele ancora calde all'interno di una ciotola [14]. Aggiungete a filo il latte , che avrete fatto intiepidire leggermente [15], e mescolate con un mestolo di legno fino ad ottenere un composto liscio.
Insaporite con il sale, il pepe[16] e i semi di finocchietto [17], lasciandone una manciata da parte per la decorazione finale. Mescolate nuovamente e mettete il tutto in una sac-a-pochè con bocchetta liscia. A parte in una padella fate rosolare uno spicchio d'aglio diviso a metà e aggiungetevi le altre cicorie. Lasciate insaporire bene, fate evaporare tutta l'acqua di vegetazione, togliete l'aglio, spegnete il fuoco e tenetele da parte [18].
Passati i 30 minuti potete procedere a stendere la vostra pasta brisè fino ad ottenere una sfoglia di circa 2-3 mm [19]. Da questa ricavatene dei dischi con un coppapasta del diametro di 11 cm [20]. Prendete uno stampo da tartellette ( con diametro di 8,5 cm) e utilizzate i dischi appena ricavati per foderarlo [21].
Posizionate un quadratino di carta forno sulle tartellette e ricopriteli con delle sfere di ceramica adatte alla cottura alla cieca [22]. Cuocete i gusci delle tartellette in forno statico preriscaldato a 180° per 25 minuti ( in forno ventilato 160° per 15/20 minuti). Passato questo tempo togliete le biglie di ceramica [23] e continuate la cottura per una decina di minuti. Una volta cotte, sfornate i gusci per le tartellette e lasciate raffreddare su una gratella [24].
A questo punto avete tutto pronto! Non vi resta che assemblare le vostre tartellette di enkir con patate e cicoria selvatica. Farcite ogni guscio con la crema di patate e finocchietto facendo dei cerchi concentrici per ottenere un ripieno uniforme [25]. Infine con una forchetta prendete un pò di ciooria, come se fossero degli spaghetti, e posizionateli al centro della tartelletta a mò di nido [26]. Ultimate le tartellette con qualche seme di finocchietto e servite [27].