Preparate il pandispagna con le dosi indicate [1], seguendo la ricetta che troverete cliccando qui. Versate il composto in uno stampo a stella precedentemente imburrato e infarinato [2] e infornate per 40 minuti circa a 180 gradi. Nel frattempo preparate una crema pasticcera con le dosi indicate, seguendo la preparazione indicata qui, alla quale aggiungerete la scorza grattugiata di arancia [3].
Una volta che la crema sarà pronta [4], trasferitela in un contenitore largo e basso, quindi lasciatela raffreddare coprendola con della pellicola trasparente che posizionerete a contatto con la crema stessa. Preparate la bagna [5] sciogliendo lo zucchero nell'acqua e aggiungendo poi il succo filtrato di arancia. Quando il pandispagna sarà cotto apritelo a metà [6].
Spennellate l'interno dei due pandispagna con la bagna preparata [7] e, aiutandovi con una spatola, spalmate la crema all'arancia sulla base della torta [8], quindi ricopritela con l'altra metà [9]. Con un coltello dalla lama liscia, livellate bene la crema sui lati della torta, in modo che le pareti laterali siano ben lisce.
A questo punto preparate la glassa che vi servirà per la ricopertura della torta. Mettete in una ciotola lo zucchero a velo e aggiungeteci dell'acqua calda, quanto basta per rendere il composto piuttosto liscio ma denso [10]. Unite il colorante rosso che potrà essere in polvere o in gocce (se fosse in polvere scioglietelo in una piccola quantità di acqua calda) [11] e mescolate bene per ottenere un colore omogeneo [12].
Prima di passare alla ricopertura, posizionate sotto la torta un vassoio o una placca da forno in modo che la glassa in eccesso vi cada all'interno evitando di sporcare il piano di lavoro e possa essere facilmente recuperata [13]. Spalmate bene la glassa, anche sui lati della torta, quindi lasciatela asciugare [14], poi trasferitela su di un piatto da portata e procedete con la decorazione, utilizzando il composto ottenuto unendo due bianchi d’uovo montati a neve insieme allo zucchero a velo. Il composto dovrà risultare molto denso [15], quindi se necessario unite qualche cucchiaino di zucchero a velo in più. Utilizzando una tasca da pasticcere munita di bocchetta a stella, decorate la torta come in fotografia oppure come preferite, aggiungete qualche confettino argentato e...tanti auguri!