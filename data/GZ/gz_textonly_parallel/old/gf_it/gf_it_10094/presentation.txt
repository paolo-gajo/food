Avete mai pensato di realizzare la tradizionale torta rovesciata all’ananas in versione monoporzione? Noi sì e ispirandoci a questo semplice dolce casalingo abbiamo realizzato i cupcake rovesciati all’ananas, piccole dolcezze al gusto di ananas che hanno la stessa resa scenografica ma in formato mignon. Si tratta di soffici tortine sormontate da fettine di ananas caramellate e guarnite con succose ciliegine sciroppate, per dare un tocco di colore ai cupcake. Queste delizie saranno perfette in un ricco buffet di dolci, servitele su un’alzata a più piani per un impatto visivo ancora più sorprendete!