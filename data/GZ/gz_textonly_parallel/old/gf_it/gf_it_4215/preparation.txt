Per preparare le pappardelle rustiche con salsiccia e porri iniziate togliendo la parte verde del porro [1] e le radici. Lavatelo ed asciugatelo. Incidete la parte esterna del porro e toglietela. Tagliate nel senso della lunghezza la verdura [2] ed affettate finemente [3]. 
Prendete ora una padella antiaderente dai bordi alti. Versatevi l’olio a filo e fate appassire i porri a fuoco dolce [4]. Mescolate di tanto in tanto per consentire al porro di cuocersi in maniera uniforme [5]. Aggiungete un mestolo di acqua di cottura [6] e continuate a cuocere a fuoco medio-basso.
Mentre il porro cuoce dedicatevi alla salsiccia. Incidete con un coltellino la pelle della salsiccia dal lato lungo [7] e privatela del budello che la avvolge [8]. Sgranatela con le mani [9] o con una forchetta per ottenere dei pezzi non troppo grossi.
Quando l’acqua dei porri si sarà asciugata aggiungete la salsiccia [10]. Non appena la salsiccia sarà scurita e sul fondo della padella non ci sarà più liquido, sfumate con il vino bianco [11]. Aggiungete il peperoncino, privato dei semi e tagliato a striscioline sottili [12]. Mescolate gli ingredienti per favorire una cottura uniforme. Quando il vino sarà completamente evaporato aggiustate di sale e pepe.
Cuocete le pappardelle in abbondante acqua bollente, salata a piacere [13] e quando saranno al dente scolatele ed unitele al sugo di salsiccia e porri. Fatele saltare con il condimento per qualche istante [14]. Quindi impiattate e servite ancora calde [15]!