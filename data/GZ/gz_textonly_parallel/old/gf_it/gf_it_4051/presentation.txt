Il ramen è una zuppa ricca di sapori e di aromi che richiamano l’oriente molto diffusa in Giappone che ha origini cinesi molto antiche e poco conosciute. Anche il significato della parola non è certo, le teorie più diffuse associano il termine ramen al tipo di pasta usata per la preparazione, altre sostengono che il termine indichi il gesto del "mescolare" il brodo con altri ingredienti. Il ramen è un piatto molto sostanzioso, come tutte le preparazioni simili dell'Est asiatico, basti pensare al Pho vietnamita! Ogni località  giapponese ha la propria versione di ramen. Quella che vi presentiamo noi è chiamata comunemente ramen miso ed è realizzata con un gustoso brodo profumato e aromatico grazie alla presenza di un mix di condimenti quali il sake, la salsa di soia, il miso e lo zenzero. La zuppa è inoltre arricchita con fettine di lonza, uova e noodles, un tipo di pasta diffuso nei paesi asiatici dalla forma lunga e sottile simile ai nostri spaghetti che si prepara con un impasto semplice base di farina e acqua; i noodles si servono in brodo oppure asciutti come i Noodles fritti. Il ramen si serve spesso accompagnato con fette di naruto, un caratteristico cibo giapponese dal gusto delicato che si ottiene frullando insieme surimi e pesce azzurro per realizzare dei panetti solidi mantenendo separati i diversi colori e creando in questo modo, una volta affettati, dei motivi a spirale inconfondibili. Il ramen è un tripudio di colori, aromi e profumi tutto da scoprire: preparatelo insieme ad altre stuzzicanti ricette per una cena dal gusto orientale, come onigiri, tempura o yakitori roll!