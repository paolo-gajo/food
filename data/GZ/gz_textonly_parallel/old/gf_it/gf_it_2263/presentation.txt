Il souvlaki, ovvero "spiedino" in greco, fa parte della tradizione gastronomica della Grecia: si tratta di spiedini di carne marinati in un'emulsione di olio, succo di limone e aromi e poi cotti alla griglia. Contrariamente a quanto si possa pensare, non esiste una sola versione di questo gustoso spiedino: souvlaki infatti è un termine generico per indicare gli spiedini che però possono essere preparati con la carne di maiale, di vitello o di agnello, oppure con il pesce. Le origini del souvlaki sono incerte perché è una delle ricette più antiche della tradizione greca. Solitamente il souvlaki è molto apprezzato non solo dai greci ma anche dalle migliaia di turisti che ogni anno si lasciano tentare da questo cibo da strada. Il souvlaki infatti è un piatto veloce, servito nei baracchini e mangiato con le mani direttamente dallo spiedino di legno, per coloro che preferiscono un breve pit stop, ma nei ristoranti si può trovare una versione del souvlaki più elaborata servita con la tipica insalata greca o con la salsa tzatziki.