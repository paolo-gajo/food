Dalla Francia arriva una ricetta superba e opulenta: l’omelette regina!  Ma non aspettatevi una preparazione lunga e complessa, anzi la semplicità del piatto e il suo gusto raffinato vi stupiranno piacevolmente, magari in occasione di un brunch! La classica omelette si arricchisce di un ripieno saporito di funghi Champignon, prosciutto cotto e formaggio groviera che in cottura creerà l’irresistibile effetto filante. I francesi preferiscono la versione baveuse ovvero con l’interno molto morbido appena rappreso, ma se voi gradite che sia più cotta basterà prolungare i tempi di cottura. Per una versione ancora più sontuosa dell’omelette regina, scegliete ingredienti più ricercati come il tartufo, un prosciutto iberico o un formaggio più stagionato, a voi la scelta!