Prendete le pere, sbucciatele e tagliatele a cubetti molto piccoli [1]. Quindi mettete la dadolata così ottenuta in una ciotola con dell’acqua fredda in modo tale che non annerisca [2]. Stendete la pasta fillo e unite insieme tre fogli, aiutandovi con le forbici tagliate il foglio in tanti quadrati della grandezza di 7x7 cm [3].In questo modo dovreste ottenere circa 32 quadrati.
Disponete i quadrati così ottenuti su una teglia rivestita con un foglio di carta da forno. Spennellateli con il burro [4] che avrete fatto fondere in precedenza e mettete la teglia in forno preriscaldato a 180° per 5 minuti. Il passaggio in forno servirà a dorare la pasta e a farle assumere la consistenza a sfoglia. Nel frattempo prendete una ciotola e versateci i due cucchiai di miele e la cannella in polvere, mescolate fino a ottenere un composto di colore omogeneo [5]. Tagliate il brie a fettine e disponetelo sui quadrati di pasta fillo [6].
Al brie aggiungete le pere [7] e adagiate sopra un altro quadrato di pasta fillo, continuate disponendo ancora il brie e le pere e coprite con un altro foglio di pasta (8-9).
Procedete in questo modo fino a ottenere una millefoglie formata da 4 stratii [10], l'ultimo strato di brie e pere dovrà rimanere scoperto. Mettete la teglia in forno per 3 minuti a 220 gradi fino a quando il formaggio si sarà fuso [11]. Una volta sfornate aiutandovi con un cucchiaio fate colare sulle vostre millefoglie la salsa di miele e cannella [12].