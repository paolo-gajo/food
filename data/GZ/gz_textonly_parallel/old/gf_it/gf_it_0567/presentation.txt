Il sapore della Sicilia in un’iconica ricetta della tradizione: la pasta con le sarde! Un primo piatto terra e mare preparato per noi da Ciccio Sultano, uno chef che ha fatto della sicilianità il suo simbolo e la sua passione. Il gusto rustico del pesce azzurro incontra l’aroma intenso del finocchietto selvatico e dello zafferano, a cui si aggiunge la nota croccante dei pinoli e quella agrodolce dell’uvetta. L’unica trasgressione alla ricetta originale la troviamo nel pane atturrato che viene arricchito con salsa di pomodoro per ottenere una mollica irresistibilmente colorata e abbrustolita. Ovviamente, se preferite, potrete seguire pedissequamente la tradizione omettendolo! La pasta con le sarde è una pietanza dall’anima autentica e verace che porterà sulla vostra tavola le tinte calde e i profumi inebrianti della cucina sicula: una suggestione sia per gli occhi che per il palato!