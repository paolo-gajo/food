La torta di castagne è un dolce soffice e goloso, ricco di cioccolato e aromatizzato al rum. Potrete gustarlo in ogni momento della giornata: colazione, merenda o aggiungendo una salsa inglese diventerà anche un perfetto dessert per il dopo cena! Un impasto morbido e rustico, grazie all'aggiunta della farina di castagne preparata facilmente in casa e allo zucchero di canna. Vi abbiamo fatto venire l'acquolina in bocca? Allora non ci sarà cosa più bella di andare fuori città, scovare il luogo giusto, aprire i ricci e raccogliere le castagne per preparare questo dolce che scalda il cuore! Se cercate altri dolci a base di castagne, provate anche la nostra torta con castagne e cioccolato, la buonissima crostata o un goloso budino! E se le castagne raccolte non saranno ancora finite, preparate anche la deliziosa crema di castagne! 