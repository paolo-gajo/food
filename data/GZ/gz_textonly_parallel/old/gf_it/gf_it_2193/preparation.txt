Per preparare gli spaghetti con gamberi, zucchine e germogli di soia iniziate a realizzare la bisque. Come prima cosa sgusciate i gamberi [1], riponete la polpa in frigorifero e tenete da parte i carapaci. In un tegame versate l'olio e aggiungete cipolla, sedano e carota tagliati grossolanamente [2]. Lasciate rosolare, quindi aggiungete anche i carapaci nel tegame [3]. 
Attendete qualche minuto e versate l'acqua [4]. Unite alcuni grani di pepe [5] e lasciate cuocere per circa 30 minuti a fuoco moderato. Quindi filtrate il tutto [6] e tenete da parte il brodo.
Lavate e spuntate le zucchine, quindi tagliatele prima a fette e poi a listarelle abbastanza sottili [7]. A questo punto occupatevi del porro, eliminate la parte più verde e tagliatelo della stessa dimensione delle zucchine [8]. Riprendete i gamberi e aiutandovi con un coltellino incideteli lungo il dorso e prelevate l'intestino [9].
Versate l'olio in un tegame, aggiungete l'aglio e il peperoncino (potete lasciarlo incidendolo oppure tagliarlo a metà per soffriggerlo eliminando i semini interni) e lasciateli imbiondire. Quindi unite sia il porro che le zucchine [10] e saltatele per pochi minuti. Eliminate sia l'aglio che il peperoncino e aggiungete i gamberi. Scottate per circa 1 minuto, salate, pepate [12] e spegnete il fuoco.
Versate una parte del brodo [13] in un tegame e scaldatelo. Aggiungete gli spaghetti [14] e portateli a cottura aggiungendo un altro mestolo di brodo [15] al bisogno.
Una volta cotti gli spaghetti aggiungete i gamberi e le zucchine [16], spegnete il fuoco, aggiungete i germogli di soia [17] e saltate il tutto per un paio di minuti. Impiattate i vostri spaghetti con gamberi, zucchine e germogli di soia [18] e servite!