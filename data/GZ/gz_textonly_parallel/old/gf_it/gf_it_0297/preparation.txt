Per preparare le graffe lavate le patate, poi lessatele [1]; ci vorranno circa 30 minuti in base alla grandezza delle patate. Preparate intanto il lievitino: in una ciotola unite alla farina setacciata il lievito di birra disidratato [2] e miscelateli con il latte tiepido [3] fino ad ottenere un composto omogeneo.
Coprite il lievitino con la pellicola trasparente [4] e fatelo lievitare in forno spento con luce accesa, per 1 ora (altrimenti coprite con una copertina di lana e lasciate a lievitare in un luogo lontano da correnti d'aria). Quando le patate saranno cotte, pelatele, schiacciatele con uno schiaccia patate [5] e fate intiepidire il tutto. In una planetaria munita di foglia ponete le due farine setacciate e il miele [6].
Aggiungete anche lo zucchero [7], le patate schiacciate ormai intiepidite [8] e la scorza grattugiata di un limone non trattato, ben lavato e asciugato [9].
Sbattete leggermente le uova e aggiungetele [10], quindi azionate la planetaria munita di foglia: quando l’impasto sarà ben sodo e raccolto sulla foglia, sostituitela con il gancio e aggiungete il lievitino [11]. Continuate a lavorare il composto fino a che il lievitino si sarà ben incorporato, quindi unite il sale e incorporate il burro ammorbidito un pezzetto alla volta, aspettando che si sia assorbito prima di procedere con il successivo [12].
Trasferite quindi l’impasto sul piano di lavoro leggermente unto con poco burro fuso e lavoratelo con le mani per renderlo liscio [13]. Dategli una forma sferica [14] e ponetelo in una ciotola coperta con pellicola trasparente [15], che dovete lasciare lievitare per 2 ore in forno spento con luce accesa (oppure coperto con una copertina e lasciato in un luogo lontano da correnti d'aria). La temperatura ideale per farlo lievitare è 26-30°.
Trascorso questo tempo, trasferite l’impasto sul piano di lavoro sempre unto con il burro fuso rimasto e modellatela in forma cilindrica [16], quindi suddividetelo in porzioni di circa 60 g: date una forma sferica ad ogni porzione [17], appiattitela leggermente e bucatela al centro [18],
poi allargate delicatamente il foro: con le nostre dosi otterrete 20 graffe. Adagiate le ciambelle così ottenute su una leccarda foderata con carta forno [19], coprite con pellicola trasparente o con un canovaccio e lasciatele lievitare in forno spento con luce accesa per 1 ora: dovranno raddoppiare di volume. A lievitazione ultimata, iniziate a scaldare l’olio di semi in un tegame capiente, dovrà arrivare a 160°. Tagliate la carta forno sotto ogni graffa in modo da creare un supporto per non doverle trasportare a mano rischiando di rovinarne la forma [20]. Quando l’olio avrà raggiunto la temperatura indicata, immergete delicatamente le accompagnandole con la carta forno [21]. Friggetene una alla volta, un paio di minuti per lato. Dovranno dorarsi in maniera uniforme.
Quando saranno ben dorate da entrambi i lati, scolate le graffe dall’olio con una schiumarola e fatele asciugare su un vassoio foderato con carta assorbente [22]. In un recipiente ponete lo zucchero semolato, nel quale dovete rotolare le ciambelle ancora calde [23] per rivestirle completamente di zucchero: le vostre graffe sono pronte [24], servitele ben calde!