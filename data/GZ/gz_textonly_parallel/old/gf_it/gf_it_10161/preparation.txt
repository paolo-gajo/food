Per realizzare la cream tart pan di zenzero e Nutella®, per prima cosa preparate l’impasto della frolla speziata. Versate la farina nella ciotola di un mixer munito di lame e aggiungete tutte le spezie: i chiodi di garofano macinati, la cannella in polvere, la noce moscata e lo zenzero in polvere [1]. Unite anche il pizzico di bicarbonato [2], lo zucchero semolato [3],
un pizzico di sale [4] e il miele [5]. Infine aggiungete il burro freddo di frigo tagliato a dadini [6] e frullate brevemente il composto fino a ottenere una consistenza sabbiosa.
Aggiungete anche l’uovo [7] e azionate nuovamente il mixer per incorporarlo. Trasferite il composto sul piano di lavoro [8] e dategli la forma di un panetto piatto che farete rassodare in frigorifero, coperto con pellicola, per almeno 30 minuti [9].
Trascorso questo tempo, stendete l’impasto con il mattarello fino a formare un rettangolo di circa 50x30 cm [10], dividetelo in due [11] e trasferite i 2 rettangoli ottenuti su due teglie foderate con carta forno [12]. Cuocete una teglia per volta in forno statico preriscaldato a 180° per circa 12 minuti, posizionandola sul ripiano di mezzo. Nel frattempo realizzate uno stencil a forma di albero di Natale che dovrà misurare circa 25 cm in larghezza e 30 cm in altezza.
Una volta cotte, sfornate le frolle [13] e lasciate leggermente intiepidire. Mentre sono ancora tiepide, incidetele con un coltellino seguendo la sagoma dello stencil [14], percorrendo con la lama sia il bordo esterno che quello interno. Riponetele in frigorifero a raffreddare per almeno mezz’ora, così come sono: solo quando la frolla si sarà completamente raffreddata potrete rimuovere la parte interna frammentandola delicatamente con un coltello per rimuovere i pezzi più facilmente [15]. Tenete gli scarti da parte per la decorazione finale.
Ora potete dedicarvi al ripieno: unite in una ciotola il mascarpone, lo zucchero a velo [16] e la panna [17], montate il composto con le fruste elettriche e trasferitelo in un sac-à-poche con una piccola bocchetta a stella [18]. Riempite un altro sac-à-poche con bocchetta piatta rigata di 1 cm con Nutella®.
A questo punto potete procedere con la decorazione: farcite il primo biscotto sagomato spremendo la crema di panna e mascarpone lungo tutto il perimetro [19] e riempite gli spazi liberi con qualche ciuffetto di Nutella® [20]. Sovrapponete il secondo biscotto di frolla
e procedete con la farcitura di Nutella® realizzando delle ondine continue lungo tutto il profilo più esterno [22]. Decorate infine con la restante crema di panna e mascarpone, seguendo il profilo più interno [23]. Infine adagiate sulla parte bianca qualche bacca di ribes rosso e aghetti di rosmarino e cospargete con qualche briciola di frolla tenuta da parte: la vostra cream tart pan di zenzero e Nutella® è pronta per essere servita [24]!