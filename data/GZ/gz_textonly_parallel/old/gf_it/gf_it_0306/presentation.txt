Le verdure, con la loro palette infinita di colori e sapori, arricchiscono di gusto ogni portata: dagli antipasti più sfiziosi come i fiori di zucca in pastella, ai piatti unici ricchi e sostanziosi come la parmigiana di melanzane. Immancabili compagne di secondi piatti di carne e di pesce, le verdure sono ottime anche da gustare nel modo più semplice come nella ricetta che vi suggeriamo qui: verdure al forno. Un’allegra dadolata di ortaggi estivi tagliati a cubetti e insaporiti con una panure aromatica, che in cottura crea un’irresistibile gratinatura. Semplice e buono, questo contorno appetitoso sarà perfetto da gustare in abbinamento a filetti di pesce al forno oppure delle costine al forno! 