Per preparare le bignole di Carnevale con Nutella® iniziate dalla pasta choux: in un pentolino versate l’acqua [1], il burro [2], e lo zucchero [3].
Lasciate che il composto arrivi a bollore poi versate la farina in un colpo solo [3] e mescolate con un mestolo di legno [5], finché non si forma una patina bianca sul fondo [6].
Una volta pronta la base [7], togliete dal fuoco. Inumidite della carta da cucina (oppure prendete un canovaccio) e appoggiateci la ciotola per lavorare l'impasto, in modo che non sfugga sul bancone mentre mescolate [8]. Versate in ciotola l'impasto [9]
aggiungete le due uova leggermente sbattute poco alla volta [10], mescolando sempre con il mestolo di legno fino a ottenere un impasto liscio (11-12).
Trasferite l'impasto in sac-à-poche con bocchetta liscia del diametro di 10 mm. Bloccate la carta forno sulla leccarda con un po’ di impasto (13-14), quindi spremete 30 ciuffetti grandi poco più di una nocciola [15], arrotondando sensibilmente la punta. Una volta formati i mucchietti, bagnate con pochissima acqua la punta del dito e schiacciate la superficie delle bignole.
Una volta realizzata la prima teglia [16] potete infornare in forno già caldo ventilato a 180° per circa 20-25 minuti. Dopo 15 minuti girate la leccarda dall'altro verso così che si cuociano uniformemente [17]. Una volta pronte le prime bignole, potete cuocere le altre alla stessa maniera, mentre queste si raffredderanno. Una volta pronte e raffreddate completamente, potete farcire ciascuna bignola con 5 g di Nutella® usando un sac-à-poche con una bocchetta a punta stretta [18].
Spolverizzate con zucchero a velo [19] e decorate con gli zuccherini [20]. Le vostre bignole di Carnevale con Nutella® sono pronte per essere gustate [21].