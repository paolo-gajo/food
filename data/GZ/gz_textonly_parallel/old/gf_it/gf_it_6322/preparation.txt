Per preparare la crostata di lamponi, iniziate dalla frolla: in un mixer ponete la farina setacciata e il burro freddo di frigo a pezzi [1]; azionate le lame per creare la sabbiatura e versate il composto su un piano di lavoro. Grattugiate la scorza di limone [2], poi versate lo zucchero a velo e i tuorli al centro della fontana [3].
Impastate velocemente a mano [4] giusto il tempo di compattare il composto. Formate un panetto, appiattitelo e avvolgetelo nella pellicola [5]. Quindi riponete la frolla in frigo per almeno 30 minuti. Intanto dedicatevi alla crema: mettete in ammollo la gelatina in una ciotola con acqua fredda per almeno 10 minuti [6].
Spremete il succo di limone [7] e filtratelo; nella tazza di un mixer ponete i lamponi e il succo di limone [8], frullate il tutto per ottenere una purea omogenea [9].
Filtratela al colino [10] e tenetela da parte. In un'altra ciotola versate il mascarpone e metà dello zuccchero a velo [11]: montate con uno sbattitore elettrico per creare una crema omogenea [12].
Aggiungete la purea di lamponi [13]; poi prelevate 50 gr dalla dose di panna e scaldatela, strizzate i fogli di gelatina [14] e fateli sciogliere nella panna scaldata, mescolando con una frusta fino al completo scioglimento [15].
La panna restante potete montarla con l'altra metà dello zucchero a velo [16]. Poi unite la panna in cui avete disciolto la gelatina e la panna montata alla crema di mascarpone e lamponi. Mescolate il composto accuratamente (17-18),
poi coprite con pellicola trasparente [19] e ponete la crema in frigo a rassodare. Imburrate e infarinate uno stampo da crostata di 25 cm di diametro [20]. Riprendete la frolla e stendetela in un disco sottile circa 1 cm [21].
Arrotolate il disco sul mattarello e srotolatelo sullo stampo [22]; eliminate la pasta in eccesso passando il mattarello sui bordi della teglia e fate aderire accuratamente l'impasto ai bordi e al fondo della teglia: per questa operazione potete utilizzare i ritagli di pasta appallottolati e avvolti nella pellicola trasparente [23]. Con i rebbi di una forchetta bucherellate il fondo della crostata [24]
e procedete con la cottura alla cieca: foderate il fondo con carta da forno, poi ponete i pesetti in ceramica (o dei legumi come i fagioli) a coprire [25]. Cuocete in questo modo la crostata in forno statico preriscaldato a 180° per 30 minuti (160° per 20 minuti se forno ventilato). Passato il tempo necessario, sfornate la crostata solo per togliere la carta da forno e i pesetti, poi infornatela di nuovo altri 5 minuti in modo che la base si asciughi [26]. Poi sfornatela e fatela raffreddare completamente, quindi sformatela e ponetela su un piatto da portata. Riprendete la crema e versatela in una sac-à-poche senza bocchetta. Farcite la crostata con la crema ai lamponi, formando dei centri concentrici a partire dal bordo [27].
Livellate la crema [28] aiutandovi con una spatola e decorate la superficie con i lamponi disposti a raggiera, partendo dal bordo fino al centro [29]: la vostra crostata ai lamponi è pronta per essere gustata [30]!