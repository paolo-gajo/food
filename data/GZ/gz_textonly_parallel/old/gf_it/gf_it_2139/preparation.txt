Per preparare la tartiflette, iniziate cuocendo le patate: noi le abbiamo cotte in acqua salata in pentola a pressione per 10 minuti [1]. Le patate non devono essere troppo cotte perché le fette devono rimanere intere; se cuociono troppo, tagliandole si romperanno. Mentre le patate sono sul fuoco, dedicatevi alla preparazione della cipolla: mondatela e affettatela finemente a rondelle [2] e cuocetela in una padella antiaderente, a fuoco molto basso, nel burro sciolto: deve appassire lentamente [3].
Sfumate la cipolla con il vino [4] e continuate la cottura fino a quando la cipolla sarà molto morbida [5]. Intanto, tenete da parte 16 fette intere di pancetta, ne serviranno 4 per ogni terrina monoporzione o tutte insieme per una terrina unica) e tagliate a striscioline di mezzo cm quelle che restano [6].
Quando le patate saranno cotte, lasciatele raffreddare completamente [7] e, quando saranno fredde, sbucciatele e tagliatele a fette spesse mezzo cm, facendo attenzione a non romperle [8]. Mescolate in una ciotola, delicatamente, le patate, la pancetta e la cipolla stufata, e lasciatele insaporire [9].
Preparate ora la fonduta di reblochon: private il formaggio dalla crosta esteriore [10] e scioglietelo, a bagnomaria o al microonde, in una terrina [10]. Se volete, una volta sciolto, aggiungete al formaggio la panna [12], per rendere la crema più fluida.
Componete la tartiflette: oliate leggermente 4 pirofile di ceramica (diametro 18-20 cm circa) e disponete in ognuna 4 fette di pancetta a formare una croce, lasciando metà fetta fuori dalla terrina [13]. Potete comporre la tartiflette anche in una pirofila unica. Aggungete le patate, condite con pancetta e cipolla, fino a riempire le terrine (14-15).
Versate sulle patate la fonduta di reblochon [16], ripiegate la pancetta sulla superficie della terrina [17] e infornate in forno statico già caldo a 250° per 13-15 minuti (ventilato 230° per 10 minuti), fino a che la superficie non sarà ben dorata e croccante [18]. Sfornate la tartiflette, lasciatela intiepidire per qualche minuto e buon appetito!