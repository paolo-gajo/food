Per preparare i cupcake menta e cioccolato, iniziate setacciando, in una ciotola, insieme la farina, il cacao e il lievito [1]. Nella ciotola di una planetaria dotata di frusta (oppure con le fruste di uno sbattitore elettrico), montate il burro con lo zucchero di canna [2]. Quando avrete ottenuto un composto cremoso, aggiungete una alla volta le uova a temperatura ambiente [3].
Quando le uova saranno incorporate, aggiungete le farine setacciate in precedenza, un cucchiaio alla volta [4] e per ultima la birra Guiness [5] quindi amalgamate fino ad ottenere un composto cremoso e omogeneo [6].
Prendete uno stampo da muffin foderato con i pirottini e versate in ogni pirottino il composto [7], lasciando 1 cm di spazio dal bordo. Cuocete in forno statico già caldo a 180° per 30 minuti [8] (oppure in forno ventilato a 160° per 25 minuti). Nel frattempo preparate la crema al burro: mettete in un pentolino l’acqua, lo zucchero e il mazzetto di menta [9].
Fate sciogliere lo zucchero a fuoco lento e portate il composto a 121° [10] aiutandovi con un termometro da cucina, quando lo sciroppo avrà raggiunto la temperatura, filtratelo per eliminare le foglie di menta [11]. Nel frattempo montate i tuorli fino ad ottenere un composto spumoso, infine aggiungete lo sciroppo precedentemente filtrato [12].
Ammorbidite il burro e aggiungetelo poco alla volta, sempre montando [13]. Aggiungete infine lo sciroppo di menta [14]. Quando la crema al burro sarà pronta, unite il colorante (potete usare anche i coloranti in polvere o liquidi, uniteli poco alla volta nel composto fino ad ottenere il colore desiderato) mescolate per far sì che si amalgami bene. Mettetela in una ciotola coperta con della pellicola [15] e conservatela in frigorifero fino al momento di utilizzarla.
Sfornate i cupcake e lasciateli raffreddare. Mettete la crema in una sac-à-poche con punta a stella e decorate i cupcake con un ciuffo di crema [16], Tritate il cioccolato in scaglie [17] per guarnire i cupcake e terminate la preparazione decorando con foglioline di menta e scaglie di cioccolato ogn cupcake [18]. Conservate i cupcake menta e cioccolato in frigo fino al momento di servirli.