Il baccalà è un alimento molto versatile e amato e diffuso in tutte le cucine del mondo, come in Portogallo che vanta più di 300 ricette a base di baccalà: si dice addirittura che esistano 365 ricette, una per ogni giorno dell'anno. Tra tutte abbiamo scelto il piatto nazionale più conosciuto e apprezzato: il bacalhau à Braz, che prende il nome dal suo inventore, il sig. Bras, che amava firmarsi con la "z" finale come da antica grafia portoghese. Questo piatto è un connubio di gusti e aromi che danno vita ad una pietanza dal sapore unico e speciale: teneri bocconcini di pesce insaporiti con morbide cipolle e croccanti sticks di patatine fritte, il tutto avvolto da una crema a base di uova. Scoprite i sapori del Portogallo iniziando dal bacalhau à Braz, un piatto unico e sostanzioso, e se volete chiudere in dolcezza preparate anche le tipiche pasteis de nata ovvero le famose paste alla crema.