Per realizzare il cono gelato per prima cosa sciogliete il burro dolcemente in un pentolino e lasciatelo intiepidire. Setacciate attraverso un colino le polveri (la farina di riso, la fecola e l’amido di mais) [1], aggiungete lo zucchero [2] e iniziate a mescolare con la frusta versando a filo l’acqua calda [3].
Unite anche l'uovo [4] e il burro fuso intiepidito [5], continuate a mescolare con la frusta fino a quando gli ingredienti non saranno amalgamati e senza grumi [6].
Scaldate una padella antiaderente o una crepiera ( non sarà necessario ungerla) e versate un mestolo di impasto [7], distribuite il composto con l’apposito attrezzo [8] oppure ruotate la padella, dovrete ottenere un disco sottile di circa 18-20 cm di diametro. Cuocete per circa 4-5 minuti, poi girate la cialda aiutandovi con una paletta o una marisa [9] e cuocete l'altro lato per 1-2 minuti.
Ogni cialda dovrà risultare ben dorata [10]. Man mano che cuocete le cialde lavoratele ancora calde per conferire la forma del cono di legno: appoggiate la cialda su una spianatoia, adagiate al centro l'apposito cono per dare la forma [11], sollevate un lembo della cialda per avvolgere il cono [12]
e poi sollevate l’altro lembo dalla parte opposta [13], così da richiuderlo sopra [14] avendo cura di sigillare bene la parte inferiore. Il cono è formato [15].
Proseguite esaurendo l’impasto, man mano che le cialde sono pronte potrete sfilare i coni fatti in precedenza (16-17), con queste dosi otterrete circa 12 coni. Le vostre cialde per gelato sono pronte per essere farcite con i vostri gusti preferiti [18]!
Per ottenere la forma dei tacos fatti di cialde gelato, potete procedere in questo modo: versate un mestolo di impasto nel coppapasta di circa 10 cm di diametro posto sulla piastra calda [1], attendete 3-4 minuti perchè si cuocia, quindi staccate delicatamente i bordi del coppapasta [2] e rigirate la cialda con una spatola [3].
Attendete qualche minuto (1 o 2 basteranno) perchè si dori anche dall'altra parte [4], quindi togliete la cialda dalla piastra e adagiatela immediatamente sul bordo di un tagliere di legno o su una superficie dello spessore di 2 cm per dare la tipica forma dei tacos, facendo pressione sui bordi della cialda [5]. Ecco pronte le vostre cialde a forma di tacos [6].