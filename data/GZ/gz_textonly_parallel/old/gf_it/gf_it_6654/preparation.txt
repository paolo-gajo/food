Per preparare i limoni dolci come prima cosa versate in una ciotola le uova e lo zucchero [1]. Lavoratele con le fruste per qualche minuto [2] e quando risulteranno spumose aggiungete la scorza di limone grattugiata [3] 
e l'olio di semi [4]. Lavorate ancora con le fruste per amalgamare tutti gli ingredienti [5], poi aggiungete il latte [6] 
e lavorate ancora con le fruste fino a farlo assorbire completamente [7]. Setacciate poi la farina e il lievito all'interno del composto [8] e, data la morbidezza dell'impasto, mescolate con una spatola [9]. 
Quando avrete ottenuto un composto uniforme trasferitelo su un piano infarinato [10] e lavoratelo con le mani per pochi attimi fino ad ottenere un panetto compatto [11]. Se dovesse essere troppo morbido in questa fase potete aggiungere fino a 30 grammi di farina. Avvolgetelo nella pellicola [12] e lasciate riposare in frigorifero per almeno un'ora-un'ora e mezza. 
Nel frattempo preparare la crema: spremete il limone [13] e tenete il succo da parte. Poi in una ciotola versate i tuorli, aggiungete lo zucchero [14] e mescolate con una spatola [15], fino ad amalgamare il tutto. 
Unite poi anche la maizena e mescolate ancora [16]. A questo punto aggiungete la scorza e il succo di limone (17-18). 
Sempre con la spatola mescolate [19] e aggiungete il latte e la panna [20]. Mescolate ancora; poi versate il tutto in un tegame [21].
Spostate sul fuoco continuando a mescolare sempre, fino a che non si sarà addensata [22]. Versate poi in una ciotola [23], coprite con la pellicola a contatto [24] e lasciate raffreddare prima a temperatura ambiente e poi in frigorifero per circa 1 ora. 
Nel frattempo preparate la bagna: in un pentolino versate acqua e zucchero [25], accendete il fuoco e aspettate fino a che lo zucchero sarà completamente sciolto [26]. Aspettate qualche minuto e aggiungete il limoncello [27].
Poi versate in un contenitore [28] e lasciate raffreddare completamente in frigorifero, fino al momento dell'utilizzo. Riprendete la frolla che avrà ormai riposato [29]. Prelevatene una parte e su un piano leggermente infarinato dategli la forma di un filone, spesso circa 2,5 cm [30]. 
Ricavate dei pezzi lunghi 2,5 cm; dovranno pesare circa 20-25 grammi l'uno [31]. Ne otterrete circa 20 (l'importante è che ne otteniate un numero pari). A questo punto trasformate ciascun pezzetto in una sfera [32] e con le dita allungate prima una parte [33] 
e poi un'altra opposta a questa, in modo da dare quasi la forma di un limone (che sarà più precisa in cottura) [34]. Posizionate i biscottini su una leccarda foderata con carta forno, distanziandoli bene tra loro dato che tenderanno ad espandersi in cottura [35]. Cuocete nel ripiano centrale in forno statico preriscaldato a 175° per circa 15 minuti. Poi sfornate i biscotti e lasciateli raffreddare sulla placca, prima di spostarli. In superficie non dovranno colorirsi eccessivamente e alla base solo dorarsi leggermente [36].
Una volta cotti, sfornateli e lasciate raffreddare completamente su una gratella. Quando saranno freddi formate un foro alla base e con un cucchiaino scavate delicatamente un po' l'interno, in modo da creare una conca (37-38). Riprendete la bagna e per un colore più intenso aggiungete un pò di colorante giallo [39]. 
Mescolate con un cucchiaino per farlo sciogliere [40]. Trasferite poi la crema in una sac-à-poche. Inzuppate leggermente la base dei limoni all'interno della bagna [41], poi affiancate due limoni e farcite entrambi con la crema [42].
Richiudeteli in modo da formare un unico limone [43] e con una spatolina lisciate la crema che è fuoriuscita dai bordi [44]. Ripetete questa operazione per gli altri limoni [45] e fate riposare in frigorifero per circa 30 minuti. 
Quindi riprendeteli e immergeteli all'inerno della bagna [46]. Poi passate i limoni nello zucchero [47] e man mano trasferiteli su un vassoio [48]. Decorate con le foglie di limone e conservate i vostri limoni dolci in frigorifero fino al momento di servirli.