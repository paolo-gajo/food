La torta rovesciata alle banane è un dolce morbido e goloso dove si combinano strati appetitosi dalle diverse consistenze. Un soffice impasto, senza burro ma con yogurt greco, sormontato da fettine di banane addolcite da un goloso caramello e disposte in modo circolare, per creare un accattivante motivo a raggiera che darà un tocco raffinato a questa delizia. La torta rovesciata alle banane è un dolce alla frutta perfetto per la merenda dei vostri bambini e si può realizzare anche in altre versioni appetitose: come la torta rovesciata all'arancia, la torta rovesciata all’ananas e la torta rovesciata alle pesche e amaretti da preparare con frutta fresca o anche sciroppata, per poterle gustare tutto l’anno!