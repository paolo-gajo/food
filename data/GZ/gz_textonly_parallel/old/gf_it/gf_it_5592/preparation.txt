Per realizzare le crocchette di riso con tonno e limone iniziate dalla preparazione del brodo: lavate, pelate e tagliate a pezzi il sedano, la carota e la cipolla [1], ponete l’acqua in una pentola capiente, aggiungete 100 ml di succo di limone [2], il pepe nero [3] e le verdure. Portate a ebollizione il tutto e poi aggiungete il sale. Chiudete con un coperchio e cuocete per circa un’ora e mezza. A cottura ultimata aggiustate di sale e filtrate il brodo con un colino.
Preparate il risotto: sbucciate lo scalogno e tritatelo finemente, versate l’olio in un tegame capiente [4] e scaldatelo, poi unite lo scalogno tritato [5] e fatelo appassire per 10 minuti a fuoco dolce; aggiungete un mestolo di brodo caldo [6].
Unite il riso [7] e fatelo tostare per pochi istanti, mescolando; quindi sfumate con 100 ml di succo di limone [8] e proseguite la cottura. Aggiungete il brodo al limone poco per volta [9] man mano che il riso assorbe i liquidi (ci vorranno circa 20 minuti).
A cottura ultimata spegnete il fuoco e mantecate con il burro e il parmigiano [10]. Trasferite il risotto in una teglia ampia e distribuitela uniformemente con una spatola [11]; coprite la teglia con la pellicola e fate raffreddare [12].
Quando il riso sarà freddo dividetelo in 15 porzioni da 80 gr ciascuno [13]; prelevatene una, appiattitela leggermente con le mani dandole una forma ovale [14] e farcite la parte centrale con un cucchiaio di tonno [15],
poi richiudete le crocchette con il riso [16] conferendo una forma allungata tipica delle crocchette [17]. Impanate le crocchette passandole prima nell’uovo sbattuto [18]
e poi nel pangrattato (19-20). Friggete in abbondante olio di semi, poche alla volta [21], assicurandovi che la temperatura dell’olio raggiunga e mantenga la temperatura di circa 180° per ottenere una frittura perfetta (potete misurare con un termometro da cucina).
Quando le crocchette saranno dorate scolatele [22] e adagiatele su un vassoio rivestito con carta assorbente per asciugare l’olio in eccesso [23]. Le crocchette di riso con tonno e limone sono pronte per essere gustate calde [24]!