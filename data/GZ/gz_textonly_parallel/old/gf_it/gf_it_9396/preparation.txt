Per realizzare le lasagne primavera alle verdure iniziate dalla preparazione della fonduta: prendete il formaggio Fontal [1], tagliatelo a cubetti [2], poneteli nel mixer [3]
e tritateli [4]. Ponete sul fuoco un pentolino, versate il latte e scaldatelo a fuoco dolce. Quando sarà arrivato a sfiorare il bollore, spegnete il fuoco e versate il Fontal tritato [5]; mescolate con una frusta per sciogliere il formaggio e aromatizzate con la noce moscata [6];
quando il formaggio si sarà sciolto completamente e la salsa sarà liscia e senza grumi [7], la fonduta sarà pronta. Ora occupatevi delle verdure: lavate e pelate i gambi degli asparagi, poi con un coltello eliminate la parte finale coriacea, pareggiandoli; quindi cuoceteli per qualche minuto nell’apposita asparagiera con le punte fuori dall'acqua [8], scolandoli ancora croccanti. Quando si saranno intiepiditi, tagliate i gambi a rondelle [9] e lasciate le punte intere.
Lavate melanzane e zucchine, eliminando le estremità, e tagliatele per il lungo a fettine dello spessore di 2-3 mm (10-11); poi scaldate una griglia e cuocete pochi minuti per lato sia le melanzane [12]
che le zucchine [13]. Lavate le taccole (in alternativa potete utilizzare i fagiolini), spuntate le due estremità e cuocetele al vapore lasciando anch’esse croccanti [14]. Lavate e asciugate i fiori di zucca poi eliminate delicatamente il gambo e i pistilli [15].
In una capiente padella versate un po’ di olio extravergine di oliva assieme ai filetti di acciuga scolati dall'olio di conservazione; aggiungete l’aglio schiacciato [16] e lasciate sciogliere il tutto a fuoco bassissimo. Dopodiché aggiungete le olive denocciolate tagliate a rondelle e i pomodorini tagliati a metà [17]. Fate cuocere gli ingredienti lasciando i pomodorini ancora consistenti, quindi unite il basilico spezzato con le mani, i gambi degli asparagi a rondelle [18] (conservate le punte per lo strato finale delle lasagne),
le taccole [19] e infine i fiori di zucchina ai quali avrete tolto la parte centrale. Spegnete il fuoco dopo un paio di minuti aggiustando di sale e pepe. Per finire grattugiate il Parmigiano e l'Emmentaler e mescolateli in una ciotolina per creare un mix saporito. Fate lo stesso con il provolone e la mozzarella per creare un altro mix filante. Prendete una pirofila rettangolare delle dimensioni di 20x30 cm e spennellate il fondo con un po’ di olio extravergine di oliva; unite una mestolata di verdure [20] e poi cominciate a formare il primo strato di lasagne con le sfoglie all’uovo [21].
Coprite le lasagne con le verdure saltate in padella, aggiungete zucchine e melanzane grigliate, ricoprite con la fonduta di Fontal [22], il mix di mozzarella e provolone [23] e l'altro mix di Parmigiano e ed Emmentaler [24].
Continuate così fino a terminare i 3 strati e su quello finale distribuite le punte degli asparagi tenute da parte [25], i fiori di zucca e il formaggio grattugiato [26]. Infornate le lasagne in forno statico preriscaldato a 180° per circa 30-40 minuti (se in forno ventilato a 160° per 20-30 minuti). A cottura ultimata sfornate la teglia di lasagne primavera alle verdure e lasciatele intiepidire prima di portarle in tavola [27].