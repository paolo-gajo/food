C’è una ricetta della tradizione campana che è molto diffusa e apprezzata da tutti, porta il nome di Genovese pur essendo, inverosimilmente, sconosciuta al capoluogo ligure. Si tratta di un sostanzioso ragù in bianco preparato con tantissime cipolle. Durante la lunga cottura queste si trasformano in una deliziosa purea, molto saporita e con una spiccata nota dolce. Per questo motivo il sugo deve essere prima bilanciato attraverso l’acidità del vino e infine lasciato “tirare” cioè asciugare. Qualcuno poi sacrifica un pezzetto di carne per arricchire il condimento da mettere sulla pasta, altri invece preferiscono gustarla solo come secondo piatto. Per finire si apre poi il dibattito su chi decide di fare a meno o di aggiungere al piatto di ziti un po’ di formaggio grattugiato e del pepe, noi siamo per i secondi. Come avrete capito la genovese è una ricetta classica che mette d’accordo un po’ tutti dando la possibilità di scegliere la versione che nel tempo si adatta meglio ai gusti della famiglia. Noi abbiamo cercato di raccogliere l’essenza della tradizione ma siamo curiosi di conoscere le vostre varianti. Questa domenica, non solo i napoletani, ma anche noi siamo in difficoltà davanti al dilemma gastronomico: per pranzo si prepara la genovese, il soffritto napoletano o il classico ragù alla napoletana?