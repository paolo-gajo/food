Per realizzare l’arrosto di maiale con prugne per prima cosa tritate le erbe aromatiche finemente [1]. Con un coltello lungo e ben affilato applicate un taglio centrale in mezzo alla lonza percorrendone tutta la lunghezza da un capo all’altro (2-3) in modo da creare un foro interno.
Allargate delicatamente le due incisioni alle estremità e inserite le prugne una ad una [4] fino a farcire completamente l’interno della carne. Cospargete la carne con dell’olio [5] e conditela con il mix di salvia e rosmarino [6] che avrete finemente tritato.
Dovrete ricoprire interamente la superficie della carne [7]. In una padella abbastanza larga versate l’olio, fate rosolare due spicchi d’aglio in camicia [8], le bacche di ginepro [9]
e adagiate la carne [10], rosolatela ad alta temperatura girandola da tutti i lati [11]. Trasferite la carne in una teglia, salate [12], pepate e tenete da parte.
Aggiungete il vino rosato nella padella in cui l’avrete fatta rosolare [13] e scaldatelo per eliminare la parte alcolica [14]. Aggiungete al sughetto altra salvia e altro rosmarino [15], questa volta interi.
Trasferite il sughetto nella teglia con la carne (16-17) e infornate a forno statico preriscaldato a 180° cuocendo per un’ora e mezza circa o comunque finché la carne non avrà raggiunto una temperatura pari a 69/70° al cuore (controllate con un'apposita sonda). Una volta che la carne sarà cotta, sfornatela [18]
e filtratene il sughetto attraverso un colino [19], trasferitelo in un pentolino [20] e aggiungete la maizena [21]
avendo cura di rimestare con una frusta a mano [22] per non formare grumi. Fate addensare la salsa a fuoco dolce [23]. Servite l’arrosto di maiale con le progne a fette accompagnato con il sughetto al vino [24].