Per gli amanti della birra e in occasione dell'Oktoberfest vi proponiamo il Birramisù, una gustosa e delicata variante del famosissimo dolce al cucchiaio: il tiramisù!La crema del birramisù viene preparata con uno zabaione aromatizzato alla birra, che poi viene amalgamato a un goloso composto di mascarpone e gustosissima panna. I savoiardi vengono inzuppati in una profumatissima bagna al caffè e birra chiara. Per ricreare l’atmosfera dell’Oktoberfest potrete servire il vostro delicato birramisù in boccali trasparenti. L’Oktoberfest è una delle feste popolari più conosciute al mondo, ogni anno, per 16 giorni (ultima settimana di settembre, prima settimana di ottobre), a Monaco di Baviera, molte persone si riuniscono per degustare le sei marche di birra storicamente riconosciute come le più buone del posto. Dal 1810 ad oggi è una delle manifestazioni più attese, annullata soltanto in periodi di forte crisi, come durante la prima e la seconda guerra mondiale.O'Zapft is! (Stappami! La frase d’apertura dell'Oktoberfest)