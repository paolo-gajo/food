Quando si parla di meringhe solitamente si distingue fra la ricetta all’italiana e quella alla francese: metodi diversi ma stessi ingredienti, quelli che da sempre sono alla base di questa dolcissima preparazione, ovvero albumi e zucchero. Nelle meringhe vegane, invece, l’uovo non viene utilizzato. Impossibile? Possibilissimo… se lo sostituiamo con un ingrediente tanto insolito quanto valido: l’acqua di conservazione dei ceci precotti! Ebbene sì, i legumi non smettono mai di stupirci e in questo caso ci permettono di realizzare delle deliziose meringhe senza l’utilizzo di derivati animali. Queste candide nuvolette sono ottime da gustare da sole ma si prestano anche ad arricchire i vostri dolci vegan preferiti: provate ad abbinarle alla crema al latte di cocco per un goloso dessert al cucchiaio oppure sbriciolatele per guarnire un raffinato budino al cacao e cannella… le meringhe vegane sono perfette per stuzzicare sia il palato che la fantasia!