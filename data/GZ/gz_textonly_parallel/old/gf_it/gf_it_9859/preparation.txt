Per preparare il carrè d'agnello al timo e lardo di colonnata iniziate a ripulire la carne dal grasso in eccesso. Per farlo utilizzate un coltello dalla lama sottile e affilata, partendo da una delle estremità [1] e lasciandolo scorrere su tutta la superficie della carne [2]. Una volta che sarà ben ripulito [3] 
avvolgete le fettine di lardo tra le varie costine (4-5). Se il lardo non dovesse aderire potete ungere leggermente la carne. Prendete poi le erbe aromatiche (timo, salvia e rosmarino) e sfogliatele [6]. 
Con un coltello tritatele finemente [7]. Quindi ungete il vostro carrè [8] e spolverizzatelo con il trito appena preparato [9], facendo una leggera pressione per farlo aderire; pepate a piacere, non ci sarà bisogno di salare l'agnello visto che il lardo è molto saporito. 
Trasferitelo poi su un foglio di carta forno [10] e ripiegate la carta in modo da coprire solo la carne e lasciare le ossa scoperte [11]. Chiudetelo poi a mò di caramella [12]. 
Aggiungete un filo d'olio all'interno del cartoccio [13] e riponete il tutto in una teglia da forno [14]. Tagliate in 4 le cipolle borretane [15] e inseritele accanto. 
Condite con un filo d'olio [16], il sale [17] e il pepe [18]. 
Versate poi la birra chiara nella teglia [19] e inserite la sonda che servirà a monitorare la temperatura della carne [20]. Cuocete in forno preriscaldato a 180° per 36 minuti, fino a che il cuore della carne non avrà raggiunto la temperatura di 60°. Quindi sfornate l'agnello [21], 
riaprite il cartoccio [22] ed estraete le costine [23] tenendo da parte il fondo di cottura [24]. 
Tagliate il carrè [25] in modo da separare le costine [26]. Servite poi il vostro carrè d'agnello al timo e lardo insieme alle cipolle borretane, irrorando il tutto con il fondo di cottura [27]. 