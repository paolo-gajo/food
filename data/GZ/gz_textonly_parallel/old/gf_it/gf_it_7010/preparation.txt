La prima cosa per realizzare le tartine è la preparazione delle tre creme. Per la crema alle erbe, in una ciotola ammorbidite la ricotta e mischiatela a 90 gr di mascarpone, poi unite le erbe tritate finemente, il pepe bianco e aggiustate di sale [1]. Poi preparate la crema al salmone. Mettete in un mixer le fette di salmone e qualche cucchiaio di latte e riducete in purea, unite poi a 80 grammi di mascarpone e aggiustate di sale [2]. Sgrassate il prosciutto, mettetelo nel mixer e frullatelo aggiungendo qualche cucchiaio di latte fino a ridurlo in crema. Unite la crema al prosciutto al mascarpone e amalgamate bene [3].
Quando le creme saranno pronte, mettetele in frigo per farle rassodare. Intanto preparate le tartine tagliando le fette di pancarrè secondo la forma che preferite: potete utilizzare dei coppapasta [4] oppure semplicemente eliminare i bordi scuri e dividere la fetta di pancarrè a quadrati o a triangoli secondo le dimensioni che volete ottenere (5-6).
Prelevate la crema dal frigorifero [7] e mettete il composto in una tasca da pasticcere dotata di bocchetta a stella. Farcite le vostre tartine utilizzando le creme: una tartina può essere decorata anche con due varianti di crema di diverso colore. Una volta pronte le tartine, decoratele con pezzetti di salmone, prosciutto e erbe aromatiche. Per rendere più bello il vostro tris di tartine potete decorarlo con gli ingredienti usati per la preparazione delle creme. Servite il tris di tartine come antipasto o per uno sfizioso aperitivo.