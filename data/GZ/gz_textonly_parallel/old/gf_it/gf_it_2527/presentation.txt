Di focacce ne abbiamo sfornate davvero tante e continueremo a farlo perchè siamo innamorati del loro profumo! Dalla più classica genovese, a quella senza lievito regalano sempre delle grandi soddisfazioni e si rivelano uno spuntino a cui nessuno rinuncia mai! Oggi per concedere questo piacere proprio a tutti vi suggeriamo una ricetta per realizzare la focaccia senza glutine. Esistono diversi modi per dar vita a impasti senza glutine: c'è chi preferisce i mix di farine già miscelati, chi crea i propri sperimentando tanto prima di ottenere una consistenza soddisfacente. Noi abbiamo utilizzato patate, farina di riso e tapioca: non è stato semplice avvicinarci alla consistenza della classica focaccia soffice e panosa, ma siamo soddisfatti del risultato ottenuto! Le patate hanno reso questa focaccia morbida al punto giusto e la farina di riso ha conferito la giusta fragranza. Un ottimo alleato è stata anche la farina di tapioca, un amido che dona alla focaccia una maggiore leggerezza! Buon appetito!