Per realizzare le tortine con polpa di granchio per prima cosa lavate, asciugate e tritate il prezzemolo [1] e tenetelo da parte. Stendete sul piano da lavoro il rotolo di pasta sfoglia, adagiate sopra degli stampini tondi del diametro di 10 cm e ritagliate la sagoma intorno al bordo con un coltellino [2]. Ricaverete 5 dischi di pasta [3].
Eliminate la sfoglia in eccesso [4] e teneteli da parte. Ora imburrate il fondo e i bordi degli stessi stampini [5] e adagiate all’interno un disco di pasta sfoglia, facendo ben aderire la pasta allo stampo [6].
In una ciotola versate le uova intere, salate [7], pepate e aromatizzate con il prezzemolo tritato [8]. Mescolate con una forchetta [9],
aggiungete la panna [10] e mescolate per ottenere un composto chiaro e omogeneo. A questo punto incorporate la polpa di granchio sgocciolata [11]. Farcite ciascuno stampino con due cucchiai di composto [12].
Ponete gli stampini riempiti su una teglia [13] e cuocete in forno statico preriscaldato a 180° per 25 minuti, nel ripiano medio del forno. Se occorre proseguite la cottura con il grill per dorare bene in superficie le tortine. A cottura ultimata sformate le tortine con polpa di granchio [14] e lasciatele intiepidire prima di servirle [15].