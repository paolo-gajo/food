Si può rendere raffinato un risotto con semplici ingredienti? La risposta è sì e per dimostrarvelo vi proponiamo il risotto al pesto di zucchine e caprino. La ricetta prevede la realizzazione di un gustoso pesto a base di zucchine, profumato al basilico e arricchito con pinoli e mandorle. Il segreto di questa ricetta è la mantecatura: abbiamo sostituito il burro con del caprino fresco, un formaggio a pasta morbida ricavato dal latte di capra che oltre a conferire cremosità al piatto lo rende molto saporito grazie al suo gusto unico dolce-acidulo particolarmente spiccato. Per realizzare questo primo piatto scegliete il riso carnaroli del tipo superfino la cui peculiarità è quella di avere un’ottima tenuta in cottura ed è quindi l’ideale per la preparazione dei risotti che richiedono appunto una cottura lenta. Il risultato vi sorprenderà: un risotto al pesto di zucchine e caprino morbido e cremoso dal gusto unico e sfizioso. In alternativa possiamo sempre suggerirvi un risotto zucchine e stracchino per stregare il vostro palato.