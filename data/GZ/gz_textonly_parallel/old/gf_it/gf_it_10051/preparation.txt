Per preparare le lasagne con scampi pomodorini e pesto di fave, iniziate dalla pulizia degli scampi: i carapaci vi serviranno per il fumetto, mentre gli scampi per il ripieno. Tagliate con le forbici lungo il dorso degli scampi [1], staccate delicatamente la testa [2] e sgusciateli [3].
Incidete ciascuno scampo per il senso della lunghezza [4] e prelevate delicatamente il filamento nero centrale [5], l'intestino dello scampo, per gettarlo via. Mondate il porro ed eliminate la parte più esterna, quindi tagliatelo a rondelle sottili [6].
A questo punto iniziate la preparazione del fumetto: in un tegame versate un filo d'olio e lo spicchio di aglio sbucciato, diviso a metà e privato del germoglio verde; dopodiché versate il porro [7] e lasciatelo appassire a fuoco dolce qualche istante mescolando con un cucchiaio di legno. Unite anche i carapaci degli scampi [8], sfumate con il vino bianco [9], che potrete lasciar evaporare.
Ora aggiungete il prezzemolo e l'acqua fino a ricoprire il tutto [10]; lasciate cuocere il fumetto per almeno 30 minuti a fuoco dolce, coperto con un coperchio: al termine della cottura il liquido si dovrà dimezzare. Intanto dedicatevi al pesto di fave: sgusciate le fave aprendo delicatamente il baccello [11] e togliendo anche la pellicina esterna [12].
Versate poi le fave nel mixer insieme al formaggio e alle foglie di menta [13], poi unite anche l'olio [14]. Frullate il tutto fino ad ottenere un composto omogeneo [15]: conservatelo in una ciotolina coperto di olio oppure con pellicola trasparente a contatto mentre proseguite nella preparazione.
Dedicatevi alla cottura dei pomodorini confit e degli scampi: per prima cosa tritate il timo fresco [16], l'aglio e prendete l'origano secco. A parte tagliate i pomodorini ciliegino a metà e svuotateli dei semi [17]. In una padella ampia disponete i pomodorini uno accanto all'altro con la parte cava rivolta verso l'alto [18];
conditeli con il trito di origano, timo e aglio, poi spolverizzate con lo zucchero [19] e il sale, infine irrorate i pomodorini con un filo d'olio [20]. Accendete il fuoco al minimo e lasciate cuocere per 10-15 minuti per ammorbidirli senza che si squaglino; 3 minuti prima di spegnere il fuoco, aggiungete gli scampi sgusciati [21].
Una volta che il fumetto sarà pronto, trasferite tutto il contenuto del tegame (liquido e carapaci) nel mixer [22] e frullate. Poi filtrate il tutto [23] e raccogliete il liquido in una ciotola e all'interno sciogliete un cucchiaio di concentrato di pomodoro [24]; dovrete ottenere circa 750 ml di fumetto che vi serviranno per preparare la besciamella.
In un tegame versate il burro per farlo sciogliere a fuoco lento, quindi versate la farina a pioggia [25] mescolando con una frusta per creare il roux. Quando il composto si sarà ben rosolato e il roux avrà preso un colore ambrato, unite il fumetto di scampi a filo [26], continuando a mescolare con una frusta e fate addensare il tutto sul fuoco moderato perchè diventi cremoso come una besciamella leggera [27].
Ora che avete tutte le preparazioni, componete le lasagne: oleate una teglia di 30x20 cm [28], poi versate uno strato di crema agli scampi [29] e adagiate 3 sfoglie di lasagne sul fondo della teglia [30]. Proseguite con un altro strato di crema di scampi;
diluite il pesto di fave con poca acqua per renderlo più cremoso [31] e versatene uno strato sulla crema di scampi [32]; condite con il misto di scampi e pomodorini [33].
Poi proseguite ripetendo gli strati: prima la crema di scampi, poi lo strato di lasagne [34], il pesto di fave, gli scampi ed i pomodorini, fino a terminare gli ingredienti. Spolverate la superficie con del timo tritato e origano [35]. Cuocete le lasagne in forno statico preriscaldato a 200° per circa 20 minuti (180° per 15 minuti se forno ventilato). Una volta cotte, lasciate le lasagne qualche minuto in forno spento perché il condimento si rapprenda meglio. Quindi sfornatele [36] e servetele ben calde!