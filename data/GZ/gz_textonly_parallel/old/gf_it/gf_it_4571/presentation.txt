Passeggiando nel centro storico di Tropea, non sarà difficile imbattervi nei tipici negozietti di souvenir. In mezzo alle ceramiche spiccheranno collane di peperoncini freschi, e trecce di cipolle, realizzate rigorosamente a mano. Sono proprio questi i ricordi che molti turisti vogliono portare a casa… un pezzo di Calabria da regalare ai propri amici o da utilizzare per squisiti manicaretti, come le frittelle! Oggi vogliamo proporvi un altro piatto perfetto con questo ingrediente: le farfalle alla crema di ricotta e cipolle rosse di Tropea. Un primo veloce da realizzare, per ospiti inaspettati o per una cena in famiglia. Diffidate dalle imitazioni! La dolcezza delle cipolle di Tropea non teme rivali e ad ogni assaggio di questo piatto riuscirete a rivivere i momenti trascorsi in questo fantastico paese.