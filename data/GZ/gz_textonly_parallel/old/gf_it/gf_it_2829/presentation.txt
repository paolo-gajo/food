I pomodorini confit sono dei deliziosi e saporiti pomodorini caramellati in forno, ideali da servire come antipasto o contorno e come versatile condimento. Dopo averli tagliati a metà, basta insaporirli con sale, pepe e zucchero, ma anche con un trito di aglio e timo. Una volta aggiunta una spolverata di origano secco e un filo d’olio, si infornano per due ore, fino a che non appassiranno. Il segreto è far evaporare e asciugare l’acqua di vegetazione dei pomodorini, senza farli seccare! I pomodori confit hanno un gusto molto intenso e dolce e sono perfetti per condire una pasta o da servire come antipasto su una bruschetta. La parola "confit" deriva dal verbo francese "confire", che significa preservare: si dicono "confit", infatti, tutte quelle preparazioni di frutta e verdura che prevedono una cottura prolungata a fuoco basso, con zucchero o aceto. Non vi resta che preparare i pomodorini confit e insaporire i vostri piatti e le vostre ricette!