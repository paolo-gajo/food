Per realizzare i gamberi al forno in crosta di pistacchi, per prima cosa preparate la panatura: versate i pistacchi sgusciati in un mixer [1] e frullate per tritarli finemente, poi unite il pangrattato [2], il prezzemolo, la salvia e il rosmarino [3].
Aggiungete anche il sale e il pepe [4] e frullate ancora per amalgamare il tutto, poi trasferite il composto in una ciotola e tenete da parte [5]. Ora occupatevi dei gamberi: rimuovete la testa e il carapace, lasciando attaccata solo la coda [6].
Incidete il dorso con la punta di un coltello [7] ed estraete l’intestino [8]. Sciacquate i gamberi puliti sotto l’acqua corrente e tamponateli con carta assorbente [9].
Preparate l’emulsione mescolando in una ciotolina l’olio, lo spicchio d’aglio sbucciato, il rosmarino e il sale. Immergete un gambero per volta nell’emulsione tenendolo per la coda [10], poi ricopritelo con la panatura aiutandovi con un cucchiaino [11]. Adagiate i gamberi panati su una leccarda foderata con carta forno [12].
Cuocete in forno statico preriscaldato a 220° per 10 minuti, posizionando la leccarda sul ripiano medio. Trascorso il tempo di cottura, sfornate [13] e trasferite i gamberi sul piatto da portata, poi guarnite con fettine di limone [14] e qualche aghetto di rosmarino [15]. I vostri gamberi al forno in crosta di pistacchi sono pronti per essere serviti!