I gamberi in crosta sono un antipasto davvero sfizioso e versatile perché può essere declinato in tanti modi diversi. Dopo avervi proposto la versione con la pasta sfoglia, oggi vi stuzzichiamo con una variante a base di frutta secca, i gamberi al forno in crosta di pistacchi! Prima di essere ricoperti con la panatura, i crostacei vengono insaporiti con una semplice emulsione a base di olio, aglio e rosmarino che li rende ancora più gustosi e aromatici. Grazie alla cottura al forno, poi, otterrete un risultato perfettamente croccante e asciutto! Accompagnate i gamberi al forno in crosta di pistacchi con delle fettine di limone per aggiungere una nota di freschezza al piatto.