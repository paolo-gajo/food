Per preparare il poke temaki wrap, prendete il peperoncino e privatelo del picciolo. Poi togliete i semini interni [1] e tritatelo [2]. Tritate finemente anche la parte verde del cipollotto [3]. 
Prendete il tonno fresco (assicuratevi che sia abbattuto all'acquisto e seguite le indicazioni risportate in fondo alla ricetta su un corretto uso e consumo di pesce crudo); tagliatelo prima a striscioline [4], poi a dadini di 2 cm [5] e trasferiteli in una ciotolina. Condite con olio di sesamo [6],
salsa di soia [7], aceto di riso [8], peperoncino [9]; 
unite anche la parte verde del cipollotto [10] e mescolate [11], coprite con pellicola [12] e lasciate marinare in frigo per almeno 2 ore. Una volta passato il tempo indicato, estraetelo e lasciatelo a temperatura ambiente una mezz'oretta.
Nel frattempo preparate la guacamole: aprite l'avocado in due, togliete il nocciolo [13] e ricavate la polpa scavando con un cucchiaio [14]. Spremete il succo di un lime [15]
e bagnate la polpa di avocado con il succo ottenuto [16]. Poi mondate e tritate lo scalogno [17], lavate e tritate finemente il pomodoro ramato [18]
e infine spuntate e tritate anche il peperoncino verde [19]. Versate tutti gli ingredienti nella ciotola con l'avocado (20-21),
condite con l'olio [22], poi schiacciate e mescolate il tutto [23]: la vostra guacamole è pronta [24].
Dividete le due piadine a metà [25], scaldatele su una padella per circa 2 minuti [26], poi prendete la crescenza e spalmatela su tutta la superficie della mezza piadina [27].
Date alla piadina una forma conica [28] e inseritela in un bicchiere per aggiungere comodamente gli altri ingredienti, dopodiché versate all'interno del cono 1 cucchiaino di guacamole [29]. Togliete la pellicola alla ciotola con il tonno marinato [30], date una rimestata
e aggiungetelo alla piadina [31], poi guarnite a piacere con della crescenza [32] e proseguite fino a terminare gli ingredienti. Il vostro poke temaki wrap è pronto per essere servito [33]!