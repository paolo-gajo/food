Per preparare lo sfincione palermitano cominciate dall’impasto. In una planetaria munita già di gancio versate la farina setacciata, il lievito disidratato [1] e il malto [2], azionate a velocità media e versate l’acqua tiepida a filo [3].
Lavorate l’impasto per almeno 10 minuti o fin quando non sarà completamente incordato al gancio. Poi versate anche 35 grammi di olio a filo [4] e lasciate andare ancora finché l’impasto non sarà nuovamente incordato e quindi l’olio sarà stato completamente assorbito. Infine unite il sale [5] mentre la planetaria è ancora in funzione. L’impasto incordato [6] è pronto per essere trasferito su un piano da lavoro leggermente infarinato.
Lavoratelo brevemente con le mani [7] e formate una sfera [8] che poi trasferirete in una ciotola coperta con pellicola trasparente [9], lasciando lievitare in forno spento con luce accesa per almeno 3 ore o fin quando non avrà raddoppiato di volume.
Intanto che l’impasto lievita occupatevi del condimento. Quindi mondate e affettate una cipolla [10], se preferite un sapore più delicato eliminate la parte verde interna. Versate la cipolla a rondelle in un tegame capiente insieme a 20 g di olio e stufate a fiamma molto bassa aggiungendo anche 50 grammi d’acqua [11]. Cuocete per una decina di minuti e poi unite i pelati [12].
Aggiustate di sale e di pepe [13] e lasciate cuocere per 30 minuti, mescolando di tanto in tanto [14]. Non appena il sugo sarà pronto fate raffreddare a temperatura ambiente [15]; una volta freddo potrete tenerlo anche in frigorifero.
Nel frattempo tagliate a cubetti il caciocavallo e tenete da parte [16]. Poi tostate il pan grattato in una padella con 20 grammi di olio [17] e cuocete per qualche minuto mescolando spesso [18].
Ungete una teglia da 40x32 con 10 grammi d’olio [19]. Riprendete l’impasto ormai lievitato [20] e versatelo nella teglia [21].
Aiutatevi con le dita per stenderlo accuratamente [22] distribuendo l’impasto su tutta la superficie. Lasciatelo lievitare ancora per 30 minuti sempre in forno spengo ma con la luce accesa [23]. Riprendete la teglia e distribuite il pecorino grattugiato ed il caciocavallo insieme ai filetti di alici, scolati dall'olio di conservazione, che potrete spezzettare a mano [24].
Versate poi il sugo di pomodoro, aiutandovi con un cucchiaio per distribuirlo per bene [25] e infine cospargete la superficie con l’origano ed il pangrattato tostato [26]. Cuocete in forno preriscaldato a 200° per circa 50 minuti [27].
Una volta cotto [28], adagiate su un tagliare e dividetelo in pezzi con l’aiuto di un coltello con lama seghettata [29] ed il vostro sfincione palermitano è pronto per essere gustato [30]!