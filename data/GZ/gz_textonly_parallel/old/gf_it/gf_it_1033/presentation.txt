Il pranzo della domenica è vicino, con cosa condire paccheri, ziti o tagliatelle al posto del classico ragù alla bolognese? Vi invitamo a spostarvi in Campania, con il ragù alla napoletana! Come tutti i condimenti simili che derivano dalla tradizione e dalla cucina semplice casalinga, per preparare un ottimo ragù napoletano occorrono prima di tutto pazienza e cura: dovrete coccolarlo e tenerlo sempre d’occhio. Con questo fantastico condimento non solo potrete preparare primi come il sartù di riso e gli ziti, ma ricavare anche un favoloso secondo piatto: le braciole! Per i napoletani questo ragù è sicuramente la massima istituzione tra i condimenti insieme all'antico soffritto! Oltre al bolognese, al toscano e al veneto ragù d'anatra, scoprite il ragù alla napoletana e tenete pronto il "cozzetto di pane" da tuffare in questa saporitissima salsa!