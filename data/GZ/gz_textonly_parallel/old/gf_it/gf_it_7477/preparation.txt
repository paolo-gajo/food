Per preparare i tartufi di cioccolato iniziate dalla ganache. Con un coltello tritate il cioccolato fondente e quello al latte [1]. Ponete sul fuoco una pentola capiente con la panna [2]; quando la panna avrà raggiunto il bollore, toglietela dal fuoco e versate il cioccolato fondente [3].
A questo punto aggiungete il cioccolato al latte, precedentemente tritato [4]. Mescolate con le fruste [5] e fate sciogliere il tutto completamente. Continuate a mischiare fino ad ottenere un composto cremoso e privo di grumi [6].
Trasferite la ganache che avete preparato in una ciotola [7] e fate raffreddare; quando il composto sarà freddo ma non ancora completamente solido, mescolate energicamente con le fruste [8] per ottenere un impasto più chiaro e leggero: la ganache non dovrà indurirsi troppo altrimenti farete fatica a lavorarla [9]. 
Iniziate quindi a comporre i vostri tartufi: prelevate delle piccole porzioni di composto al cioccolato (circa 12-15 gr) e con l’ aiuto di 2 cucchiai (oppure con le mani, ricordandovi inumidirle prima di procedere) formate delle palline [10]. A mano a mano che li lavorate, disponete i tartufi su un vassoio foderato con un foglio di carta forno che andrete a porre in frigorifero per almeno 30 minuti: con le nostre dosi dovrete ottenere 40 tartufi [11]. Trascorso il tempo necessario, ponete la granella di nocciole e di pistacchi, il cocco grattugiato e il cacao in polvere in 4 ciotoline per realizzare la copertura [12].
Fate rotolare ciascun tartufino nella ciotola con la copertura [13], facendo in modo che questa aderisca in maniera omogenea [14]. Infine servite i tartufi di cioccolato all'interno di piccoli pirottini di carta color argento [15], accompagnandoli con un buon caffè o tea caldo.