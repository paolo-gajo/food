Per realizzare i burger di pesce iniziate pulendo i filetti di merluzzo: sciacquateli sotto l'acqua corrente, asciugateli per bene con un panno da cucina [1], eliminate eventuali lische con una pinza da cucina [2]. Tagliate i filetti a tocchetti [3]
e poneteli nel mixer [4], tritate il merluzzo fino a d ottenere un trito omogeneo [5]. Trasferite il composto in una ciotola e insaporite con sale [6],
pepe [7], prezzemolo tritato [8] , timo e scorza di limone grattugiata [9],
amalgamate bene il tutto con una forchetta [10]. Ponete su un tagliere un foglio di carta forno e incominciate a creare il burger di pesce. Con un cucchiaio distribuite il composto di merluzzo all’interno di un coppa pasta del diametro di 7 cm [11] e pressatelo con il dorso del cucchiaio [12] in modo che il composto assuma la forma del coppapasta.
Sfilate il coppapasta [13] e ritagliate la carta forno intorno ai burger, in questo modo sarete agevolati nel sollevarli senza il rischio di sfaldarli [14]. Ora occupatevi della panatura: sbattete le uova con sale e pepe [15].
Incominciate a impanare i burger di pesce passandoli prima nella farina [16] poi nelle uova [17] e per ultimo nel pangrattato [18].
Ponete sul fuoco una pentola con l’olio di semi e portate l’olio alla temperatura di 160°-170°, immergete i burger di pesce aiutandovi con un mestolo forato [19], cuocete 4 minuti per lato fino a creare la doratura esterna al burger (in alternativa potete cuocere i burger di pesce in forno statico a 180° per 25-30 minuti oppure in forno ventilato a 160° per circa 20 minuti). Terminata la cottura scolate i burger [20] e poneteli su carta assorbente per assorbire l’olio in eccesso [21]. I vostri burger di pesce sono pronti per essere portati in tavola ben caldi!