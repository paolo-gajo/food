Il pane appena sfornato ha sempre un gran fascino. Quando si tratta di un pane dolce, l'emozione è amplificata, come nel caso di questo sofficissimo pan brioche alla zucca. Un vero tripudio di dolcezza e sofficità, un momento di dolce piacere da concedersi a colazione o come "spezza fame" pomeridiano. Buono da mordere semplice, con il pizzico di sapore in più dato dall'uvetta e perfetto da spalmare: burro salato, confetture... scegliete voi come abbinarlo e resterete ogni volta stupiti! Noi siamo rimasti talmente estasiati da questa preparazione che abbiamo deciso di trasformare l'impasto sia nella classica versione a bauletto che in deliziosi panini! La soddisfazione più grande? Preparare il pan brioche alla zucca interamente homemade, facendolo lievitare lentamente; siamo certi che gustarlo così sarà tutta un'altra storia... da raccontare!