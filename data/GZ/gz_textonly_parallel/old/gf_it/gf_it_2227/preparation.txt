Per preparare il pan brioche alla zucca iniziate incidendo la bacca di una vaniglia e privandola dei semini interni [1] che terrete da parte per profumare l’impasto: mettete il baccello in un tegame per vaporiera riempito di acqua [2]. Accendete il fuoco per scaldare l’acqua. Mentre l’acqua si aromatizza, procedete con la pulizia della zucca: privatela della buccia esterna [3], dei semini interni e dei filamenti con un cucchiaio, quindi tagliatela a fettine sottili.
Adagiate la vaporiera in cui avrete disposto la zucca a fettine nel tegame [4]. Coprite con coperchio [5] e lasciate cuocere a vapore la zucca per circa 30 minuti o fino a che non risulterà morbida. Per verificarne la cottura potete effettuare la prova stecchino. Quando si sarà ammorbidita, procedete schiacciando la zucca con uno schiacciapatate all’interno di una ciotola capiente [6] e tenete da parte in caldo.Se avete la zucca già cotta potete usarne 360 g per questa ricetta.
A questo punto preparate l’impasto: in una planetaria munita di gancio versate le due farine setacciate, lo zucchero [7], il lievito [8] e l'uovo sbattuto [9].
Versate anche la polpa di zucca cotta ancora calda [10] e mentre impastate con velocità minima versate il latte a temperatura ambiente a filo [11]. Continuate a lavorare e quando l’impasto risulterà abbastanza omogeneo unite anche i semini della bacca di vaniglia [12]. Lasciate andare la planetaria per altri 10 minuti.
Infine versate il sale [13] e lasciate che la planetaria azionata a velocità media incorpori l’ingrediente all’impasto. Poi aggiungete il burro leggermente ammorbidito a temperatura ambiente poco per volta [14]. Aggiungetene un pezzetto ogni qualvolta quello precedente è stato completamente assorbito nell’impasto. Quando l’impasto risulterà ben incordato al gancio, versate l’uvetta (non è necessario ammollarla precedentemente) [15]: lasciate che questa venga incorporata lasciando andare la planetaria ancora 3-4 minuti.
L’impasto ora sarà incordato al gancio e l’uvetta ben amalgamata agli altri ingredienti [16]: trasferite l’impasto su un piano di lavoro lievemente oliato (se preferite potete oliare le mani per facilitare la lavorazione dell’impasto) e dategli delle pieghe per rinforzarlo portando i bordi verso l’interno [17]. Dopo averlo lavorato dategli una forma sferica e riponetelo in una ciotola che riporrete in forno spento a luce accesa a lievitare per 2 ore e 30 minuti o finché non avrà raddoppiato di volume [18].
Trascorso il tempo necessario, trasferitelo su un piano di lavoro leggermente infarinato e dategli la forma di un filone [19]. Dividete il filone in 8 panetti da 130 g l’uno circa [20] e create con ciascuno delle piccole palline di impasto [21].
Disponetene 4 una di fianco all’altra in uno stampo da plumcake delle dimensioni di 20x11 cm imburrato e infarinato e ripetete l’operazione anche per il secondo stampo [22] (potete in alternativa usare uno stampo unico che misuri il doppio di quanto indicato; in alternativa se non avete due stampi della stessa misura, potete realizzare il pan brioche a bauletto classico e far lievitare il restante impasto formando dei panini, come riportato nel box di seguito seguito). Lasciate così lievitare in forno spento con luce accesa ancora per 1 ora o finchè avrà raddoppiato il suo volume. Completata l’ultima lievitazione, spennellate con il tuorlo sbattuto con panna il vostro pan brioche alla zucca [23] e infornate in forno statico preriscaldato a 180°C per 30 minuti (se non disponete di un forno statico ma ventilato, potete cuocere a 160°C per 20minuti), ricordandovi di fare sempre la prova stecchino per verificarne la cottura. Trascorso il tempo di cottura estraete la teglia dal forno [24], lasciate riposare 10 minuti prima di gustare questo morbido pan brioche alla zucca!
Se non avete gli stampi dal plumcake indicati, se ne possedete solo uno o se preferite dare una forma diversa a questo impasto, potete procedere come indicato in precedenza per realizzare l'impasto. Una volta lievitato, ricavatene un filoncino per ottenere 8 pezzi di circa 130 g l'uno [1]: date a ciascuno la forma di pallina [2] e adagiateli su una leccarda foderata con carta forno ben distanziati gli uni dagli altri [3].
Sbattete il tuorlo con la panna fresca liquida [4] e spennellate tutta la superficie dei panini [4] e lasciate lievitare un'ora in forno spento con luce accesa: dovranno raddoppiare di volume. Dopodichè cuocete in forno statico preriscaldato a 180°C per 30 minuti (se disponete di un forno ventilato cuocete a 160°C per 20 minuti circa). Poi estraete la leccarda dal forno, lasciate riposare i vostri panini alla zucca per 10 minuti circa e i panini sono pronti [6]!