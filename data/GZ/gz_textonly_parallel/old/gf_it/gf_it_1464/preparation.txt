Per preparare la torta al caffè iniziate con la realizzazione della base: sbattete il burro (che deve essere a temperatura ambiente) a crema soffice assieme a 100 g di zucchero semolato. Unite quindi i tuorli, anch'essi a temperatura ambiente, uno alla volta [1], senza smettere di sbattere, e infine il caffè solubile che avrete precedentemente disciolto in un cucchiaio di acqua calda, ma che avrete fatto raffreddare completamente (altrimenti si formeranno i grumi). Montate gli albumi a neve e, sempre sbattendo, aggiungete poco alla volta il restante zucchero semolato. Versate il composto di burro e tuorli in una ciotola capiente dove verserete la farina di nocciole tostate, la farina 00, la fecola e il lievito setacciati [2]. Amalgamate con un paio di cucchiaiate di albumi montati per ammorbidire l’impasto, poi incorporate delicatamente anche il resto degli albumi [3].
Versate il tutto in una tortiera di 24 cm di diametro preventivamente imburrata e infarinata [4] ed infornate in forno caldo a 180° per circa 45-50 minuti (fate la prova con lo stecchino per verificare la cottura). Una volta cotta la base, sfornatela, lasciatela intiepidire e poi sformatela su di un piatto. Nel frattempo preparate la crema al caffè: mettete a bagno in acqua molto fredda la colla di pesce finché non sarà ammorbidita e versate in un tegame il latte, lo zucchero semolato e i tuorli [5]. Portate a sfiorare il bollore, poi aggiungete la colla di pesce strizzata [6],
il caffè solubile [7] e il burro a cubetti [8], quindi mischiate, fate sobbollire per 2 minuti, spegnete il fuoco e versate la crema in un contenitore largo e basso. Copritela crema con la pellicola, facendola aderire alla superficie [9]: eviterete così che si rapprenda. Mettetela in frigorifero a raffreddare e addensare per 3-4 ore circa.
Preparate nel frattempo la bagna al caffè: sciogliete quindi il caffè solubile in 100 ml di acqua bollente (oppure preparate 100 ml di caffè con la moka) e addolcitelo con lo zucchero (quantità a piacere). Lasciate raffreddare la bagna prima di utilizzarla. Quando la crema sarà fredda, gelatinosa e compatta, passatela con le lame di un mixer per farla tornare cremosa (se ci fossero grumi, passatela al setaccio) e mischiatela delicatamente con la panna montata che avrete zuccherato con lo zucchero a velo setacciato[10], quindi mettete il composto in frigorifero per almeno mezz’ora. Ora potete passare alla composizione della torta al caffè: Tagliate la base della torta al caffè a metà e inzuppate la superficie inferiore con metà della bagna [11], poi spalmatevi abbondante crema al caffè [12]
e coprite il tutto con l’altra metà della base, la cui superficie inzupperete con la restante bagna [13]. Ricoprite tutta la torta con la crema al caffè aiutandovi con una spatola [14]. Con la crema che avanzerà, riempite una sac-à-poche e decorate la torta realizzando delle roselline di crema, sulle quali poggerete dei piccoli cioccolatini a forma di chicco di caffè. Decorate il perimetro inferiore della torta con della granella di nocciole [15] e ponete la torta in frigorifero fino al momento di servirla.