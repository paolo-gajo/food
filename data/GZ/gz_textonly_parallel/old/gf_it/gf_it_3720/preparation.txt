Per preparare gli arancini con zucchine iniziate mettendo sul fuoco una pentola con il brodo vegetale che servirà per la cottura del riso. Intanto staccate i fiori dalle zucchine e poi eliminate le estremità dalle zucchine [1], dopodiché tagliatele a rondelle di 3-4 mm di spessore [2]. Passate ai fiori di zucchina incideteli [3]
ed eliminate i pistilli [4]. In ultimo tritare lo scalogno al coltello [5]. Spostatevi ai fornelli, in una casseruola versate un filo di olio evo, aggiungete lo scalogno e lasciate soffriggere per un paio di minuti [6]. 
Tuffate le zucchine a rondelle [7] e cuocete a fuoco vivace per un paio di minuti. Successivamente versate il riso [8], fate tostare 2-3 minuti e poi aggiungete un pizzico di sale; mescolate di tanto in tanto [9]. 
Inizia ora la cottura del riso, versate il brodo caldo fino a coprire gli ingredienti [10]. Portate a cottura bagnando di tanto in tanto; a metà cottura aggiungete il timo sfogliato [11]. Ricordate che alla fine il risotto dovrà risultare ben asciutto per facilitare la realizzazione degli arancini. Quindi trascorso il tempo spegnete il fuoco, aggiungere i fiori di zucca [12], 
il formaggio grattugiato, il burro e il pepe [13]. Mantecate con cura [14] e poi trasferite il risotto in un vassoio [15]. 
Coprite con pellicola [16] e trasferite a rassodare in frigorifero per almeno 1 ora. Nel frattempo tagliate a pezzetti grossi di circa 2 cm la mozzarella affumicata e adagiatela su carta assorbente, così perderà il siero in eccesso [17]. Quando il risotto sarà ben raffeddato e sodo realizzare gli arancini: prelevate una porzione 150 grammi e fate un po' di spazio nel mezzo con la punta delle dita [18], 
adagiate 2 pezzi di mozzarella affumicata [19] e richiudete dando la forma a goccia al vostro arancino (fate attenzione che il formaggio filante sia ben coperto dal riso) [20]. Ponete il primo arancino su un vassoio e continuate così fino a ottenere 8 pezzi, quando avrete finito riponeteli in frigorifero per 30 minuti [21]. 
Realizzate la pastella versando in una ciotola ampia la farina e l’acqua [22], mescolate con una frusta per ottenere una pastella molto liquida e liscia [23]. Successivamente passate tutti gli arancini nella pastella aiutandovi con una forchetta per sollevare e scolare l'eccesso [24],
trasferite poi in una ciotola con pan grattato [25]. Dopo aver fatto aderire bene le briciole di pane sistemate su un vassoio e proseguite impanando tutti gli arancini [26]. Scaldate l’olio di semi sino a raggiungere i 170° e friggete gli arancini uno- due pezzi per volta [27]
Saranno dorati in circa 3 minuti, quindi scolate il primo su carta assorbente [28] e proseguite con la cottura di tutti i pezzi [29]. Ecco pronti gli arancini con zucchine, gustateli caldissimi [30]!