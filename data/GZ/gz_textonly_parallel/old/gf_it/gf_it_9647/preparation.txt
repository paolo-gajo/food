Per preparare il rotolo alla crema di nocciole, iniziate dalla preparazione della pasta biscotto: nella tazza di una planetaria versate le uova e una parte dello zucchero [1]: dovrete aggiungere lo zucchero in tre riprese, man a mano che fate andare la planetaria [2]. Una volta terminato, arrestate la planetaria e versate la farina setacciata [3], mescolando poi con una spatola morbida.
Prendete una leccarda 30x40, imburratela e foderata con carta da forno e stendete accuratamente l'impasto con una spatola [4]: dovrete ottenere uno strato non più alto di 7 mm [5]. Cuocete in forno statico preriscaldato a 220° per 8-9 minuti (se forno ventilato a 200° per 4-5 minuti). Una volta cotto, estraetelo e con un coltellino staccate delicatamente i bordi che si sono attaccati alla teglia [6];
capovolgete la pasta biscotto su un foglio di carta da forno posta su un piano di lavoro [7] e coprite con un canovaccio [8] e lasciate raffreddare: in questo modo la pasta biscotto non si seccherà. Intanto preparate la crema: in una ciotola ponete in ammollo in acqua fredda i fogli di gelatina per almeno 10 minuti [9]. 
Tritate finemente il cioccolato fondente [10], poi versate il latte in un pentolino insieme allo zucchero [11]. Fate scaldare e appena raggiungerà il bollore toglietelo dal fuoco, unite i tuorli mescolando con una frusta per romperli [12]. Rimettete sul fuoco alcuni minuti e appena ripreso il bollore, spegnete
poi versate la crema di nocciole [13] e il burro a pezzetti [14]. Lasciate intiepidire qualche minuto, quindi aggiungete i fogli di gelatina precedentemente sscolati e ben strizzati [15]; fateli sciogliere completamente mescolando sempre con la frusta.
Subito dopo unite anche il cioccolato tritato in preedenza [16] e fatelo sciogliere completamente mescolando. Versate il composto ottenuto in una ciotola [17] e coprite con pellicola a contatto [18]. Fate raffreddare a temperatura ambiente almeno 30 minuti, poi un'ora in frigorifero.
Passato il tempo necessario, riprendete la crema di nocciole e con un mixer ad immersione montatela per lisciare il composto [19]; montate la panna fresca in una ciotola e con fruste ben fredde [20], quindi unitela alla crema di nocciole mescolando con una spatola morbida dall'alto verso il basso per non smontarla [21]: la vostra farcitura è pronta.
Quando la pasta biscotto sarà fredda, togliete il canovaccio e lo strato di carta da forno [22], poi passate una pezzetta inumidita sul piano di lavoro [23] quindi stendete due fogli di pellicola trasparente più lunghi di 5-6 cm rispetto alle dimensioni della pasta biscotto leggermente sovrapposti [24]
capovolgete la pasta biscotto sulla pellicola e tirate via anche l'altro foglio di carta da forno: la parte scura della pasta biscotto dovrà essere rivolta verso l'alto [25]; farcite la pasta biscotto con uno strato di crema di nocciole dello spessore di 1 cm, lasciando circa 1 cm dal bordo [26]. Quando avrete termianto, arrotolate la pasta biscotto aiutandovi con la pellicola trasparente, partendo dal lato più lungo davanti a voi [27]. Man a mano che arrotolate, ricordatevi di togliere la pellicola in eccesso sui bordi.
Finito di arrotolare, arricciate la pellicola in eccesso sui bordi [28] e tenendo saldamente i capi, tirate con le mani verso l'esterno e contemporaneamente allontanate da voi il rotolo facendolo "camminare" sul piano di lavoro, in modo da stringerlo come una caramella. Nel caso si formassero bolle, forate la pellicola con un coltello [29]: ponete in frigorifero a rassodare per almeno 40 minuti. Una volta raffreddato, tagliate le due estremità con un coltello a lama liscia e ponete il rotolo su un piatto da portata. Quindi versate in una sac-à-poche al crema di nocciole in avanzo e decorate il rotolo intorno ai lati più lunghi con dei ciuffetti [30]
poi lateralmente e infine con altre decorazioni di crema in superficie (31-32); il vostro rotolo alla crema di nocciole è pronto per essere gustato [33]! Potete decorarlo a piacere con nocciole intere o in granella o con pepite di cioccolato!