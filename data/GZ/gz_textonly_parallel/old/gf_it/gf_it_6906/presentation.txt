La terrina millegusti è una ricetta ricca e saporita: un secondo piatto ricco di verdure! Semplice da realizzare, la terrina millegusti viene preparata con una morbida purea di patate, insaporita da una dadolata di verdure miste, mozzarella e Grana Padano DOP. Il composto viene poi cotto in forno utilizzando uno stampo da plumcake, che gli conferisce una forma regolare e un aspetto più appetitoso. Oltre agli ingredienti che vi suggeriamo nella nostra ricetta, la terrina millegusti può essere arricchita con gli ingredienti più svariati; provate, ad esempio, ad aggiungere all’impasto dei cubetti di prosciutto cotto o di speck per dare alla ricetta un sapore più deciso: una vera delizia! Se siete alla ricerca di idee per far mangiare le verdure ai vostri bambini, la terrina millegusti, accompagnata da una fresca insalata verde, è la ricetta che farà al caso vostro!