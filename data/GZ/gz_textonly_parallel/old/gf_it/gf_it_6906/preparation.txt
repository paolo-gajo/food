Per preparare la terrina millegusti sbucciate e tagliate grossolanamente le patate, quindi fatele lessare in abbondante acqua salata per circa 15 minuti [1]. Passatele in uno schiacciapatate (o passaverdure) facendo cadere la purea direttamente in una ciotola, quindi lasciatela intiepidire [2]. Mondate, lavate e affettate sottilmente il cipollotto [3], poi mettetelo ad appassire, con poco olio, a fuoco basso per almeno 15 minuti.
Nel frattempo mondate e tagliate a piccoli cubetti le verdure [4] (carote, asparagi, zucchine, peperoni), quindi aggiungetele al cipollotto e fatele rosolare, a fuoco basso, finché non diventeranno tenere [5]. A cottura ultimata aggiustate di sale, lasciate intiepidire e unite alle patate [6].
Aggiungete il Grana Padano DOP grattugiato [7], tenendone da parte pò da aggiungere alla fine, le uova [8], la mozzarella tagliata a cubetti [9], una presa di sale e una spolverata di pepe,
quindi amalgamate molto bene il tutto [10]. Imburrate uno stampo da plumcake delle dimensioni di 27x10 cm [11] e rivestitelo con del pangrattato [12];
versate il composto a base di patate nello stampo, livellatelo con l’aiuto di un cucchiaio [13] e cospargetelo con del formaggio grattugiato tenuto da parte [14]. Infornate in forno statico per 50 minuti a 180° [15]. Una volta pronta, sformate la terrina millegusti e servitela ancora calda.