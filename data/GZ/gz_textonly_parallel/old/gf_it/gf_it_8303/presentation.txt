Al forno, fritte, senza uova o con la ricotta, le polpette sono un piatto senza tempo. Questi bocconcini versatili e accattivanti si possono declinare con ingredienti diversi a ogni stagione, come ad esempio queste polpette di zucchine al forno, un’idea genuina e light per i vostri menu di primavera. Con le zucchine ci siamo già divertiti a stuzzicare i vostri palati prima con la tradizionale versione di polpette di zucchine fritte, poi con una variante cremosa alla pizzaiola e, ancora, con una versione morbida e appetitosa a base di zucchine e patate. Gustate le polpette di zucchine come sfizioso antipasto oppure come secondo piatto vegetariano e accompagnatele con una fresca e aromatica salsa allo yogurt.