Per preparare i cestini di pasta fillo con cremoso di cioccolato bianco e confettura di frutti di bosco ponete la gelatina in fogli ad ammorbidire in un recipiente con acqua fredda [1]. In un pentolino versate il latte e la panna [2], dopodichè incidete la bacca di vaniglia nel senso della lunghezza e con un coltellino estraete i semi, raschiandola; aggiungete i semi e la bacca di vaniglia al latte e alla panna [3], facendo scaldare fino a raggiungere il bollore.
In una ciotola a parte sbattete i 2 tuorli d’uovo insieme allo zucchero [4] e l’amido di mais setacciato [5]. Mescolate con le fruste fino a quando le uova e lo zucchero si saranno ben amalgamati [6].
Quando il latte e la panna avranno sfiorato il bollore [7], spegnete il fuoco e togliete la bacca di vaniglia che avete lasciato in infusione. Versate quindi la miscela di latte e panna calda a filo nel composto a base di uova, filtrandola con un colino [8] e continuando con le fruste in modo da amalgamare bene gli ingredienti [9].
Ponete il composto che avete ottenuto in una bastardella e fate scaldare a bagnomaria, mescolando bene con le fruste e facendo attenzione che l’acqua calda della pentola non tocchi la parte sottostante del recipiente. Portate il composto a 85°, controllando la temperatura con un termometro da cucina [10]. Una volta raggiunta la temperatura, spegnete il fuoco e trasferite la crema in una ciotola capiente, filtrandola con un colino a maglie strette [11]. Strizzate la gelatina in fogli (che nel frattempo si sarà ammorbidita) e aggiungetela alla crema [12].
Mescolate con le fruste fino a quando la gelatina si sarà sciolta [13], dopodichè tritate finemente il cioccolato bianco [14], facendolo sciogliere a bagnomaria [15]. 
Una volta che il cioccolato si sarà sciolto, aggiungetelo alla crema mescolando con le fruste [16]. Quando avrete ottenuto una consistenza liscia ed omogenea, versate la crema che avete ottenuto in un recipiente e coprite con la pellicola trasparente a contatto [17]; fatela raffreddare a temperatura ambiente (per velocizzare i tempi ponete la crema in una ciotola piena di ghiaccio) e poi riponetela in frigorifero. Quando la crema si sarà raffreddata completamente, se volete, potete versarla in una sac-à-poche senza bocchetta a cui potete praticare un foro, conservando sempre in frigorifero fino al momento dell’utilizzo. Nel frattempo preparate i cestini: prendete 4 fogli di pasta fillo della misura di 48x25 cm. Con un coltello tagliate 6 quadrati uguali della misura di 13 cm [18].
Sciogliete il burro in un pentolino o nel forno microonde; foderate 6 stampini di alluminio della misura di 9 cm con un foglio alla volta di pasta fillo, che schiaccerete bene per farlo aderire allo stampo e formare una coppetta [19]: ricordate che la pasta fillo molto è molto delicata, fate quindi attenzione a non bucare il fondo, per evitare la fuoriuscita del ripieno in cottura. Spennellate quindi con il burro fuso tra uno strato e l'altro [20] e proseguite [21]: in tutto dovrete sovrapporre 4 fogli di pasta fillo per ciascun pirottino; potete decidere se ripiegare gli angoli del cestino oppure lasciarli fuoriuscire come decorazione.
Una volta terminato [22], mettete un altro pirottino all’interno [23], schiacciando leggermente con le dita in modo da conferire la forma a cestino. Fate cuocere su una leccarda foderata con carta da forno in forno statico preriscaldato a 200° per 10 minuti (o 180° per 8 minuti se in forno ventilato), lasciando i 2 pirottini sovrapposti. Successivamente togliete i pirottini interni [24] e cuocete alla stessa temperatura per altri 5 minuti.
Intanto lavate i frutti di bosco, che serviranno come guarnizione, sotto abbondante acqua fresca corrente. Quando i cestini saranno pronti, sformateli [25] e fateli raffreddare completamente [26]. A questo punto potete comporre i vostri dessert: sul fondo farciteli con la confettura ai frutti di bosco [27],
dopodiché versate il cremoso di cioccolato bianco. Terminate aggiungendo i frutti di bosco a piacere [28] e una fogliolina di menta [29]; i vostri cestini di pasta fillo con cremoso di cioccolato bianco e confettura di frutti di bosco sono pronti [30].