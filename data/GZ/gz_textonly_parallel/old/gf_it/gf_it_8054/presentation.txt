Per molti bimbi è un periodo felice e per altri un po' meno, è l'inizio della scuola che tra grida festose e pianti chiassosi segna un importantissimo momento nella quotidianità dei più piccoli... e non solo. Vogliamo stimolare l'apprendimento e prepararli al meglio? Basterà realizzare questi simpatici biscotti a forma di matita per stimolare il loro apprendimento, premiare i buoni voti e incoraggiare i meno volenterosi. Una sana e ricca merendina da realizzare con le vostre mani, insieme a quelle dei bimbi, grazie alla nostra ricetta della pasta frolla e della golosa glassa da colorare. Anzi, ricordate di far pasticciare anche i bimbi: potrete insegnare loro, per esempio, che giallo, rosso e blu, i colori primari, se mescolati tra loro restituiranno nuove tinte. Tantissimi colori per i vostri biscotti a forma di matita! E se poi volete sorprendere i più piccini con la scienza non scordate di preparare una speciale vellutata in 3 colori diversi: magia pura!