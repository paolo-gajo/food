Per preparare i ravioli di patate, iniziate a preparare la pasta all'uovo. Potete consultare il procedimento della Scuola di Cucina: pasta fresca all'uovo. Nella ciotola di una planetaria, versate la farina setacciandola [1] e le uova [2]. Montate la frusta K e fate andare ad una velocità medio alta per creare un composto omogeneo e morbido [3].
Quindi trasferite l'impasto su un ripiano o un tagliere e formate una pallina. Rivestitela con pellicola trasparente [4] e riponete in frigorifero per almeno un'ora. Nel frattempo preparate il ripieno: mettete a bollire le patate in una pentola capiente [5] per circa 15-20 minuti o finchè non saranno cotte. Per facilitare la cottura, potete anche tagliare a metà le patate. Mentre cuociono, mondate due spicchi di aglio e versateli in una padellina irrorata di olio [6].
Private la salsiccia del budello incidendola delicatamente. Aggiungetela in padella [7] e cuocetela per circa 15 minuti o fino a che non risulteranno ben arrostite, rigirando le salsicce da tutti i lati [8] per farle cuocere uniformemente.Quando saranno ben rosolate, spegnete il fuoco e togliete gli spicchi di aglio [9].
Quando le patate saranno cotte, scolatele [10] e fatele leggermente intiepidire. Quindi trasferitele su un tagliere per pelarle, aiutandovi con carta da cucina o un panno per non scottarvi [11].Una volta tolta la pelle tagliatele a fette e ponetele nel mixer. Quindi aggiungete un pizzico di sale e la salsiccia arrostita a pezzi [12].
Aggiungete agli altri ingredienti anche il prezzemolo [13], le foglie di menta [14] e il timo [15],
poi unite anche l'erba cipollina [16] e una grattugiata di noce moscata [17]. Fate andare le lame del mixer e quando avrete ottenuto una crema omogenea, versate anche il Grana Padano grattugiato [18]. Fate andare il mixer fino ad ottenere un composto cremoso e omogeneo.
Trasferite il ripieno ottenuto in una ciotolina [19] e tenetela da parte al fresco. Intanto, passato il tempo necessario, riprendete la pallina di pasta all'uovo dal frigorifero, dividetela a metà e stendetene una con il mattarello poi per tirare la sfoglia montate il rullo per tirare la pasta e impostatelo in modo da ottenere una sfoglia molto sottile [20]. Infarinate uno stampo per ravioli piccoli [21] (se non lo avete potete semplicemente stendere la sfoglia ottenuta su un ripiano)
stendete la sfoglia sullo stampo [22] ed eliminate la pasta in eccesso con un coltellino (23-24),
poi riprendete la ciotolina con il ripieno e riempite una sac-à-poche aiutandovi con una spatola [25]. Versate una noce di ripieno in corrispondenza di ciascuno incavo dello stampo [26] fino a farcirli tutti [27].
Spennellate la superficie della sfoglia sui bordi intorno al ripieno [28]. Poi tirate a sfoglia l'altra metà di pasta all'uovo e adagiatela sul ripieno [29]. Pressate leggermente con le dita [30] per far aderire le due sfoglie.
Quindi con un taglia pasta dentato, rifinite i bordi e create i ravioli (31-32). Versate i ravioli ottenuti su un vassoio foderato con un panno di cucina leggermente infarinato [33].
Riempite una pentola di acqua, salate a piacere e portate a bollore. Mentre l'acqua si scalda, in una padella capiente versate il burro [34] e fatelo sciogliere a fuoco bassissimo. Quindi versate le foglie di salvia [35]. Lasciate appassire per qualche istante la salvia. Intanto quando l'acqua bolle, mettete a cuocere i ravioli [36]: basteranno 1-2 minuti di cottura (saranno cotti quando inizieranno ad affiorare in superficie).
Quindi scolateli aiutandovi con una schiumarola [37] e passateli direttamente nella padella con il burro e la salvia [38]. Mescolate e fate saltare per qualche istante, quindi spegnete il fuoco e servite i ravioli di patate ben caldi [39]!