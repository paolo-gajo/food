Per preparare i tartufini al formaggio: togliete la crosta ai formaggi che la possiedono e tagliate a pezzetti la fontina e il groviera [1]. Metteteli in un mixer e tritateli finemente per qualche minuto, poi aggiungete la ricotta, il gorgonzola e il Grana Padano DOP grattugiato [2], e riprendete a frullare per altri due minuti, finchè il composto abbia una aspetto cremoso e omogeneo [3]. Mettete poi la crema ottenuta in un contenitore munito di coperchio e ponetelo in frigo per almeno un paio d’ore.
Preparate quattro ciotoline, nelle quali porrete separatamente, l’erba cipollina tritata, i semi di papavero, i semi di sesamo e la polvere di peperoncino dolce (o paprika). Trascorso il tempo necessario, togliete il composto di formaggio dal frigorifero, e con l’aiuto di un cucchiaino, prelevate ogni volta una quantità tale di crema di formaggio da formare, con i palmi delle mani, delle palline poco più grandi di una nocciola [4], che farete rotolare, alternativamente nelle 4 ciotoline precedentemente preparate [5]. Posizionate i tartufini già pronti su di un piatto da portata oppure in simpatiche pirottine [6].