Per realizzare gli amaretti al limone per prima cosa ponete le mandorle intere non pelate in un mixer dotato di lame [1], aggiungete lo zucchero [2] e frullate fino a ridurre il composto in polvere [3]. 
Grattugiate la scorza di 3 limoni non trattati [4]. Trasferite le mandorle tritate in una ciotola, aggiungete la scorza dei limoni [5], gli albumi [6]
e l’aroma di mandorla amara [7]. Iniziate a raccogliere gli ingredienti con una spatola [8] e, quando i liquidi si saranno assorbiti, proseguite impastando a mano [9].
Quando l’impasto sarà ben omogeneo, prelevate una piccola porzione da 20 g [10] e conferitele una forma tondeggiante. Man mano che realizzate le palline adagiatele su una teglia rivestita con carta forno [11]. Ricoprite gli amaretti con abbondante zucchero a velo, distribuendolo con un colino [12].
Con le dosi indicate otterrete circa 24 amaretti [13]. Cuocete gli amaretti in forno statico preriscaldato a 160° per 40 minuti. A cottura ultimata, sfornate gli amaretti al limone e lasciateli intiepidire [14] prima di gustarli [15]!