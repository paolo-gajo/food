Per realizzare la cheesecake golosa con fragole, per prima cosa preparate la base: sciogliete il burro in un pentolino [1] e lasciate intiepidire, nel frattempo versate i biscotti in un mixer [2] e frullate per ridurli in briciole [3].
Trasferite i biscotti in una ciotola, aggiungete il burro fuso [4] e mescolate bene per amalgamare [5]. Foderate uno stampo a cerniera del diametro di 20 cm con carta forno o acetato e versate il composto di biscotti all’interno [6].
Schiacciate con il dorso di un cucchiaio per compattare bene la base [7], poi riponete in frigorifero per circa 15 minuti mentre vi dedicate alla crema [8]. Mettete la gelatina in ammollo in acqua fredda [9].
Versate la panna e i semi della bacca di vaniglia in un pentolino [10], accendete il fuoco basso e portate a sfiorare il bollore. Nel frattempo mescolate la ricotta e il mascarpone in una ciotola con una marisa per ottenere una crema liscia e omogenea [11], poi unite lo zucchero a velo setacciato [12].
Mescolate ancora per amalgamare [13]. Strizzate la gelatina e aggiungetela alla panna calda [14], spegnete il fuoco e mescolate con una frusta per scioglierla in modo uniforme [15].
Versate il composto di panna e gelatina nella ciotola con la crema di ricotta e mascarpone [16] e mescolate nuovamente [17]. A questo punto riprendete la base e versate la crema all’interno [18].
Livellate la superficie con una spatola [19] e lasciate rassodare in frigorifero per un’ora. Trascorso questo tempo spalmate la confettura di fragole sulla crema [20] e riponete nuovamente la vostra cheesecake golosa con fragole in frigorifero fino al momento di servirla [21]!