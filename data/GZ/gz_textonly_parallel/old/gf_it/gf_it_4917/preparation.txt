Per preparare la pizza in teglia alta e morbida in una ciotola ampia versate le farine [1], l’acqua [2] ed il lievito di birra [3]. 
Lavorate con le mani [4] per circa 5 min. Quando avrete ottenuto un composto omogeno lavorate l'impasto in questo modo: sollevate un lembo di impasto dalla parte esterna e portatelo verso il centro [5]. Ruotate la ciotola e proseguite in questo modo così da formare la maglia glutinica e dare forza all’impasto. A questo punto aggiungete il sale [6]. 
Unite poi anche l'olio [7] e lavorate energicamente l'impasto, sempre con le mani all'interno della ciotola, sino a completo assorbimento dell’olio e del sale. Coprite l’impasto con pellicola e lasciar riposare per 10 minuti a temperatura ambiente [9]. 
Trascorsi i 10 minuti date all'impasto in primo giro di pieghe. Sollevate quindi un lembo di pasta [10] e portatelo verso il centro [11]. Ruotate la ciotola e ripetete questa operazione per un totale di 4 pieghe o sovrapposizioni. Coprite con pellicola e lasciate riposare per circa 15 min. Ripetete questa operazione ancora per due volte, sempre facendo pieghe e riposi come indicato. All'ultimo coprite con pellicola [12] e lasciate lievitare a temperatura ambiente per circa 2 ore.
Quando l'impasto sarà raddoppiato di volume [13], trasferitelo su un piano di lavoro leggermente unto. Date 2 pieghe di rinforzo (slap&fold), per farlo sollevate l'impasto con entrambe le mani e ribaltatelo in avanti [14]. Noterete subito che l'impasto prenderà forza e non sarà più così rilassato [15]. 
Trasferite l’impasto su una placca da forno grande 30x40 cm ben unta d’olio [16]. Lasciate riposare l’impasto a temperatura ambiente per 30 min [17]. Adesso delicatamente sollevate l'impasto e allungatelo delicatamente [18].
Dovrete coprire circa l’80% della superficie della placca [19]. Lasciate riposare l’impasto ancora 15 minuti a temperatura ambiente e nel fratempo preparate la salsa di pomodoro. Conditela semplicemente con sale e olio [20] e mescolate. Trascorso il tempo di riposo l'impasto sarà più rilassato e tirandolo delicatamente riuscirete a ricoprire l'intera superficie della placca [21].
Versate la salsa di pomodoro sull’impasto [22] e spargetelo lasciando libero un bordo di un cm. Lasciate lievitare a temperatura ambiente per 90 minuti [23], dopodichè cuocete in forno statico preriscaldato a 230°, per 25 min. Nel frattempo tagliate la mozzarella a fette o stracciatela con le mani. Sfornate quindi la pizza [24].
Aggiungete la mozzarella sulla pizza [25], lasciando sempre un bordo libero [26]. Infornate per altri 5 minuti o comunque sino a che la mozzarella non sarà ben sciolta e asciutta. Sfornate nuovamente e servite la vostra pizza in teglia alta e morbida [27].