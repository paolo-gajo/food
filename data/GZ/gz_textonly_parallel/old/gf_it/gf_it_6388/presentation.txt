Buffet all’aperto, picnic in compagnia o una cenetta tra amici, queste sono solo alcune delle occasioni per gustare la nostra appetitosa torta rovesciata di zucchine, un antipasto dalla semplice bontà che unisce il gusto stuzzicante del tonno sott’olio al sapore delicato delle zucchine, il tutto unito da bocconcini filanti di formaggio Asiago. Pochi e semplici ingredienti, che strizzano l’occhio alla stagione estiva, sono i protagonisti di questa ricetta facile e veloce, perfetta per una sfida culinaria rivolta a tutti coloro che sono alle prime armi! Il risultato è un antipasto sfizioso da gustare a fette oppure da servire a cubetti su un tagliere e da accompagnare a un fresco calice di bollicine per solleticare l’appetito dei vostri ospiti!