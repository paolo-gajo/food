Non dite mai che il chili con carne è un piatto messicano, o almeno non ditelo davanti a un texano! La ricetta di questo gustoso stufato, infatti, appartiene di diritto alla tradizione del Sud degli Stati Uniti e in origine prevedeva principalmente carne e peperoncino, proprio come dice il nome. Tuttavia al giorno d’oggi è molto comune assaggiare il chili con carne arricchito con fagioli, peperoni e pomodoro e per questo viene comunemente considerato un piatto della cucina tex-mex. Noi abbiamo scelto di proporvi questa variante, apprezzata in tutto il mondo per la facilità della preparazione, il gusto deciso e la sua grande versatilità! Potete servire il chili con carne con riso bianco, tortillas e avocado per una cena in stile messicano, oppure con cheddar, patate fritte e panna acida come piace agli americani, o ancora come ripieno del più classico dei burrito… in ogni caso siamo certi che lo adorerete!