Ci sono dolci che racchiudono tutto il calore, la bellezza e la solarità di una terra. Quando i migliori ingredienti incontrano la fantasia di uno chef, si crea un'alchimia unica e irripetibile. E' stato così per Salvatore de Riso, "ambasciatore" dei meravigliosi prodotti della Costiera Amalfitana, che negli anni ha inventato dolci rimasti indelebili nella memoria dei golosi. Un esempio? La sua "mitica" torta ricotta e pere, preparata con ricotta fresca di bufala, nocciole Giffoni, pere Pennate di Agerola. Due dischi di morbido impasto a base di nocciole che racchiudono un ripieno di crema alla ricotta e dadolata di pere. Dolce, sontuosa, scioglievole: la torta ricotta e pere vi colpirà per tanti motivi, trasportandovi direttamente nella terra soleggiata e ricca di profumi e sapori della penisola sorrentina.