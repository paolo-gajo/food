Per preparare la torta ricotta e pere, iniziate a sciogliere 75 g di burro a fuoco molto dolce e fatelo poi intiepidire. Intanto, versate le uova in una planetaria dotata di fruste [1], unite lo zucchero [2], 1/3 dei semini del baccello di vaniglia e iniziate a montare a velocità moderata [3]; montate per circa 10 minuti.
Su un foglio di carta da forno trasferite la farina di nocciole di Giffoni, setacciatevi sopra la farina 00 [4] e mescolate con una spatola per amalgamarle [5]. Quando avrete ottenuto un composto di uova e zucchero ben montato, chiaro e spumoso [6],
versate le polveri in due volte [7], mescolando con la spatola dall'alto verso il basso per amalgamarle senza smontare il composto [8], poi unite a filo il burro fuso portato a temperatura ambiente [6]. 
Mescolate dal basso verso l'alto per incorporarlo [10], quindi versate l'impasto ottenuto in una sac-à-poche con bocchetta liscia [11]. Preriscaldate il forno a 205° in modalità statica. Imburrate e infarinate due stampi da 22 cm di diametro, quindi create uno strato di impasto sul fondo, partendo dal centro con un movimento a spirale [12] 
e allargandovi man a mano su tutta la superficie: così otterrete due basi perfette [13]. A questo punto con l'impasto rimanente potete realizzare dei biscottini che serviranno per la decorazione finale della torta: ponete un foglio di carta forno su una leccarda, quindi iniziate a formare dei dischetti con l'impasto avanzato, distanziandoli di qualche centimetro, perché in cottura non si attacchino [14]. Ne verranno circa una ventina. Cospargeteli con la granella di nocciole [15].
Ora avete anche i biscotti pronti [16]. Le basi dovranno cuocere in forno statico preriscaldato a 205° per 13 minuti; i biscotti per soli 6 minuti. Una volta pronti (17-18), fate riposare in modo che si raffreddino completamente.
Lavate e sbucciate le pere con un pelaverdure (tenete da parte le bucce perché vi serviranno successivamente) [1]; dividete le pere a metà [2], togliete il torsolo [3] 
e tagliatele a dadini [4]. Ponete i dadini di pera in una ciotola; in un'altra versate lo zucchero [5] e l'amido [6], miscelateli insieme 
prima di versare il mix sui dadini di pera [7]. Unite quindi il succo di limone [8] e mescolate accuratamente [9]. 
In una padella ampia versate un filo d'olio extravergine d'oliva e lasciatelo scaldare; versate i dadini di pera [10] e mescolate. Cuocete per pochi minuti, quindi unite un po' di acqua e aromatizzate con i semini di 1/3 di bacca di vaniglia; fate cuocere ancora per pochi istanti mescolando di tanto in tanto e sfumate con il distillato alle pere [11]. Le pere dovranno rimanere croccanti. Versate le pere cotte, ancora calde, in una ciotola, recuperando bene il succo, e coprite con la pellicola trasparente. Lasciate raffreddare e nel frattempo preparate lo sciroppo alle pere. 
Versate l'acqua in un pentolino [1] insieme allo zucchero [2], al baccello di vaniglia privato dei semi (che terrete da parte) e alle bucce di pere [3]. 
Cuocete, fino a quando lo zucchero non si sarà sciolto completamente [4], poi spostate dal fuoco e fate raffreddare. Una volta fredde, aggiungete il distillato di pere [5] e il rum [6].
Mescolate, poi le potrete filtrare [7], così avrete pronto lo sciroppo per bagnare le basi della torta. In una ciotola invece mettete una pera intera sbucciata (lasciando il picciolo) e ricopritela di zucchero [8], roteate la ciotola perché lo zucchero si distribuisca sulla pera. Quindi coprite con pellicola [9] e ponete in frigo per almeno 1 ora. Poi passatela al microonde per 4 minuti al massimo della potenza. 
Ponete la gelatina in fogli in una ciotola con acqua fredda [1]. Intanto prendete la ricotta di bufala e vaccina lasciate scolare dal siero (anche tutta la notte se necessario), passatele a setaccio [2], quindi unite i semi della vaniglia che avete tenuto da parte prima e 80 g di zucchero [3].
Mescolate il tutto con le fruste elettriche [4]. Ponete la gelatina (strizzata poco) in una bastardella posta su un pentolino, per scioglierla dolcemente a bagnomaria (5-6).
Prelevate un po' di crema di ricotta e in una ciotolina aggiungetela insieme alla gelatina oramai sciolta [7], mescolate e poi rovesciate tutto sulla restante crema di ricotta [8]. Mescolate bene il tutto. In una ciotola a parte versate la panna fresca liquida (la temperatura dovrà essere di circa 4°) e i rimanenti 12 g di zucchero [9].
Montate la panna e lo zucchero con le fruste di uno sbattitore elettrico perfettamente pulite [10]. Quindi unite la panna alla crema di ricotta, prima una spatolata mescolando energicamente [11], poi la restante, mescolando delicatamente dall'alto verso il basso per non smontare la panna. Otterrete quindi la vostra crema liscia e vellutata [12]. Potete inserirla in una sac-à-poche usa e getta con bocchetta liscia.
Ora potete passare alla composizione e alla decorazione della torta ricotta e pere: prendete un disco di acetato della dimensione di 22 cm (come il diametro delle due basi). Ponetelo su un piatto da portata e adagiate all'interno uno dei dischi [1]. Inumidite con la bagna alle pere [2], poi create uno strato di crema distribuendola con la sac-à-poche prima con un paio di giri sul bordo, gli altri al centro [3].
Distribuite le pere cotte [4], poi un altro giro di crema alla ricotta e spatolate per uniformare lo strato [5]. Ponete l'altro disco a coprire [6],
bagnate ancora con lo sciroppo [7] e riponete in freezer per almeno 2 ore. Quando sarà ben rassodata, potrete preparare le decorazioni: in un pentolino versate acqua, miele e zucchero [8]. Mescolate [9]
e lasciate sobbollire fino ad ottenere un caramello biondo. Prendete un foglio di carta forno e stropicciatelo; quando il caramello sarà pronto [10], versatene una piccola parte sulla carta forno stropicciata [11] e fatelo spandere in modo che si crei una base irregolare [12].
Lasciate riposare per 1-2 minuti il caramello restante, in modo da farlo addensare, e create una decorazione a cupola distribuendo fili di caramello su uno stampo in silicone a sfere [13]. Poi versate la parte rimasta sempre a filo in una ciotola con acqua fredda e ghiaccio [14] in modo che solidificando si creino altre decorazioni [15].
Passate le 2 ore, estraete la torta ricotta e pere dal frigo: per sfilare più facilmente il disco di acetato, potete scaldare con un phon il bordo esterno [16], quindi capovolgete la torta [17] e rimuovete sia il bordo che la base [18].
Spolverizzate la torta con zucchero a velo, quindi tagliate la base della pera intera [20] e adagiate la pera sulla torta [21].
Posizionate le decorazioni di caramello solidificate, quella ottenuta con la carta forno, con il ghiaccio e le cupole, poi adagiate i biscottini tutto intorno il perimetro della torta [23]. Mettetela a riposare in frigorifero per circa 4 ore in modo che raggiunga la consistenza ideale, dopodiché la vostra torta ricotta e pere è pronta per essere servita [24].