Dolcissimi e carnosi, i fichi sono i frutti dell’estate più amati. Buoni da gustare da soli appena colti, ma se accompagnati ad altri sfiziosi ingredienti diventano una prelibatezza che arricchirà ogni portata: per l’antipasto vi proponiamo qui una variante delle classiche roselline di prosciutto crudo su fichi: i fichi ripieni, realizzati con la varietà nera, zuccherina e asciutta, che permette di realizzare degli spicchi perfetti, da farcire con le delizie più stuzzicanti. Noi abbiamo optato per l’abbinamento evergreen con prosciutto crudo arricchito dal tocco vellutato di una cremosa robiola aromatica, ma se preferite una versione vegetariana potete scegliere di realizzare un gustoso crostino ai fichi con crema di ricotta. Approfittate della stagione più calda per rendere ancora più appetitosi i vostri antipasti estivi con questi deliziosi fichi ripieni!