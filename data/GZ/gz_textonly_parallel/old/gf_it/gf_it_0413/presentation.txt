La fregola con arselle, in sardo fregula cun cocciula, è una ricetta tipica della Sardegna molto gustosa. Ma cosa sono le arselle? Vi stupiremo confessandovi che in molte regioni come, appunto, in Sardegna le arselle non sono altro che le vongole, mentre in tutte le altre sono le telline. Strano vero? La fregola  invece, è molto simile al couscous sebbene sia più grossa, e si ottiene mescolando acqua e semola e si sposa benissimo con condimenti a base di pesce. L'impasto va successivamente sfregolato per ottenere queste sfere che infine vanno tostate in forno e assorbiranno benissimo il condimento. Scoprirete infatti che la fregola con arselle è un primo piatto speciale da servire sempre o durante le occasioni importanti. La consistenza cremosa e il suo buon sapore si prestano benissimo praticamente sempre. Noi siamo pronti, e voi? Mettiamoci subito all'opera per cucinare la fregola con arselle!