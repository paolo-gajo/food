Per chi non rinuncia alla pasta fresca anche nella bella stagione abbiamo studiato una ricettina davvero coi fiocchi: i ravioli alle melanzane. La pasta all'uovo resta quella di sempre, che viene stesa in una sfoglia sottile per accogliere un ripieno davvero innovativo e accattivante! All'interno di questi piccoli scrigni incontrerete una farcia cremosa e ricca di gusto realizzata con ricotta e melanzane soffritte in padella. Per terminare il piatto abbiamo scelto di condire i ravioli con dei semplici pomodorini saltati con un rametto di rosmarino, ma ovviamente voi potrete dare sfogo alla fantasia e condirli come meglio preferite! Un piccolo consiglio? Provate ad aggiungere una grattata di ricotta affumicata prima di servirli!Â 