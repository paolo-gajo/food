Per preparare la schiacciata alle more e gorgonzola cominciate dall’impasto lievitato: sciogliete il lievito nell’acqua a temperatura ambiente mescolando con un cucchiaio di legno [1], dopodiché versate il composto a filo in una ciotola con la farina [2]. Continuate ad impastare finché il composto non prende corda, quindi versate anche l’olio a filo e impastate ancora con il cucchiaio di legno fin quando non sarà necessario utilizzare le mani [3].
Aggiungete il sale [4] e poi continuate ad impastare ancora per qualche minuto [5]. Trasferite l'impasto in una ciotola unta e coprite con pellicola trasparente; lasciate lievitare in un luogo tiepido per un paio d’ore o comunque fin quando non sarà raddoppiato di volume [6].
Prima di tirare l’impasto versate le more in un recipiente [7], insaporite con lo zucchero [8], mescolate e tenete da parte. Recuperate l’impasto e trasferitelo sul piano leggermente infarinato [9].
Dividetelo in 8 pezzi uguali aiutandovi con un tarocco [10] e pirlate ogni pezzetto di impasto ripiegando i lembi verso il centro (11-12).
Formate una pallina [13], poi schiacciatela con il mattarello, o con la punta delle dita, [14] e trasferite le prime 4 focaccine sulla leccarda con carta forno. Disponete nel mezzo le more, che nel frattempo avranno macerato un po’, lasciando libero un bordo di 1,5 cm [15].
Adagiate sopra le 4 restanti focaccine [16] e schiacciate bene i bordi per far fuoriuscire l’aria sigillando accuratamente le estremità [17]. Cospargete le focaccine con la restante parte di more [18]
e pressate delicatamente per farle aderire [19]. Cospargete con un filo d’olio [20] e lasciate lievitare una mezz'oretta nel forno spento. Riprendete le schiacciatine e preriscaldate il forno, intanto insaporite aggiungendo qualche aghetto di rosmarino e il sale [21], poi tagliate il gorgonzola a cubetti.
Cuocete le schiacciatine cuociono in forno statico a 190° per 40-45 minuti finché non saranno ben dorate [22]. Non appena estraete la leccarda cospargete con i pezzetti di formaggio [23] e servite le vostre schiacciatine alle more e gorgonzola ancora calde [24]!