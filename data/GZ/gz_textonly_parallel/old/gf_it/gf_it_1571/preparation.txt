Per preparare la giardiniera sott'aceto per prima cosa lavate bene tutte le verdure sotto abbondante acqua fresca corrente e poi pulitele. Con un coltello tagliate il sedano a tocchetti dello spessore di 1 cm [1], dopodiché eliminate le radici dei cipollotti e tagliateli a metà [2]; poi pulite i fagiolini, togliendo le estremità [3].
Con un pelapatate spelate le carote e poi con una mandolina con lama zigrinata tagliatele [4] insieme ai cetrioli [5] a rondelle dello spessore di 0,5 cm. Tagliate tutti i peperoni e con un coltello togliete i semi che si trovano all'interno [6].
Riducete i peperoni a listarelle non troppo sottili [7] e poi passate al cavolfiore. Con un coltellino, eliminate le foglie esterne, tagliate il torsolo [8], poi staccate le cime incidendo all'attaccatura con il tronco principale [9].
Quando avrete terminato di pulire e tagliare tutte le verdure [10], mettete sul fuoco una pentola capiente con l'acqua [11] e l'aceto [12].
Aggiungete le foglie d'alloro, il sale, lo zucchero [13] e il pepe nero e il ginepro in grani [14]. Quando l'acqua avrà sfiorato il bollore, unite le carote e il cavolfiore [15], facendo bollire per 3 minuti a fuoco moderato.
Successivamente aggiungete i fagiolini, i cipollotti [16], il sedano [17] e i peperoni [18] che avete tagliato.
Terminate con i cetrioli [19] e fate bollire tutto per altri 4 minuti. Una volta che le verdure saranno pronte [20], togliete la pentola dal fuoco e scolatele bene, conservando il liquido di cottura in una ciotola [21].
Lasciate raffreddare le verdure in una teglia d'acciaio [22] e nel frattempo procedete alla sanificazione dei barattoli e dei tappi come indicato nelle linee guida del Ministero della Salute riportate in fondo alla ricetta. Quando le verdure si saranno completamente raffreddate, ponetele nel vasetto [23] cercando di sistemarle ordinatamente ma senza pressarle troppo. A questo punto filtrate il liquido di cottura che avete tenuto da parte e versatelo nei vasetti, coprendo le verdure ma avendo cura di fermarvi a 1 centimetro dal bordo del barattolo [24]. Chiudete i barattoli. Se utilizzate vasetti con tappo a vite, avvitate bene i tappi ma senza stringere troppo. Passate quindi alla bollitura dei vasetti, ovvero la pastorizzazione, seguendo le indicazioni riportate nelle linee guida del Ministero della Salute citate in fondo alla ricetta. Se utilizzate barattoli con tappi a vite, una volta che i barattoli si saranno raffreddati verificate se il sottovuoto è avvenuto correttamente: potete premere al centro del tappo e, se non sentirete il classico "click-clack", il sottovuoto sarà avvenuto. Se dopo la ribollitura doveste notare la formazione di piccole bollicine d'aria, quando il barattolo è ancora caldo battetelo delicatamente su un piano, in modo da far risalire in superficie le bollicine che poi scompariranno naturalmente. Se utilizzate i barattoli con chiusure a guarnizione in gomma, al momento di consumare la giardiniera potete fare la prova del sottovuoto tirando l'apposita linguetta: se tirandola produce un rumore secco vuol dire che il contenuto si è conservato con il sottovuoto corretto. Al contrario, se tirando la linguetta la guarnizione risulta "molle", significa che non si è creato il sottovuoto correttamente ed è meglio non mangiarne il contenuto. La vostra giardiniera sott'aceto è pronta per essere gustata!