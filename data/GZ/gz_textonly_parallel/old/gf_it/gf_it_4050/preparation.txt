Per preparare il couscous ai frutti di mare dovrete cominciare dalla pulizia dei molluschi e dei crostacei. Partite dalla pulizia delle vongole, sistematele in una ciotola capiente e coprite con abbondante acqua [1], poi aggiungete il sale grosso fino a riprodurre una sorta di acqua marina [2]. Lasciatele in ammollo per 2 ore e di tanto in tanto ricambiate l’acqua, fino a quando questa non risulterà pulita e tutte le vongole saranno spurgate. Trascorso il tempo eliminate l'eventuale sabbia rimasta all'interno dei molluschi semplicemente battendo le vongole energicamente ma senza troppa violenza, colpendole con la chiusura rivolta verso il tagliere [3].
Passate poi alla pulizia delle cozze. La prima cosa da fare è eliminare le impurità presenti sul guscio, fatelo aiutandovi con il dorso di un coltellino [4]. Dopodiché strappate con decisione il bisso, cioè la barbetta che fuoriesce dal lato dell’apertura [5] e infine grattatele con una paglietta per pulire accuratamente il guscio [6]. Fate tutta questa operazione sotto un filo d’acqua corrente.
Nel frattempo occupatevi anche della pulizia dei calamari. Staccate la parte dei tentacoli strappando anche l’interno [7], poi eliminate la penna di cartilagine [8] e pulite accuratamente l’interno sotto un getto d’acqua [9].
Trasferitevi sul tagliere e incidete delicatamente i calamari, così potrete staccare la pelle aiutandovi con un coltellino [10]. Una volta spellati, eliminate anche le pinne [11] e procedete al taglio ottenendo degli anelli di circa un centimetro di spessore [12]. Potete anche ridurre le pinne a striscioline.
Concludete infine con la pulizia dei gamberi. Eliminate la testa, poi staccate le zampette e tirate via sia il carapace che la coda [13]. Poi incidete il dorso ed eliminate l’intestino, cioè il filamento nero, aiutandovi con uno stuzzicadenti o delle pinze [14]. Infine tagliate a metà la polpa e tenete da parte (meglio se al fresco, coprendo con pellicola trasparente) [15].
In una casseruola capiente mettete a scaldare l’olio insieme a due spicchi d’aglio mondato e a 1 peperoncino intero [16]. Quando sarà ben caldo aggiungete le cozze e le vongole ormai pulite [17]. Dopo un paio di minuti di cottura a fiamma alta, sfumate con il vino bianco [18].
Non appena l’alcol sarà completamente evaporato, coprite con il coperchio lasciando cuocere fin quando non saranno completamente dischiuse [19]. Utilizzando una schiumarola trasferite i molluschi in una ciotola [20], eliminando l’aglio ed il peperoncino, ma tenendo da parte l'acqua di cottura: in una ciotola sistemate un colino, al suo interno mettete una garza sterile, e versate il liquido di cottura. Così facendo filtrerete il sugo dalle impurità ed eventuali pezzetti di guscio [21].
Mantenete in caldo il liquido di cottura e nel frattempo sgusciate i molluschi tenendone qualcuno da parte per decorare il piatto [22]. Versate il couscous in una ciotola, aggiungete un giro d’olio [23] e 320 g del liquido dei molluschi bollente [24],
poi coprite con pellicola trasparente e lasciate riposare per 3-4 minuti [25]. Trascorso il tempo il couscous avrà assorbito completamente il liquido, si sarà gonfiato e potrete sgranarlo con una forchetta [26]. Tenetelo da parte e occupatevi del sughetto. Tagliate in 4 parti i pomodorini [27].
Spostatevi ai fornelli e scaldate l’olio insieme ad un altro spicchio d’aglio e un altro peperoncino, lasciateli soffriggere per qualche minuto. Poi aggiungete i calamari e saltateli a fiamma viva per qualche istante [28]. Aggiustate di sale e di pepe ed eliminate aglio e peperoncino [29]. Dopo 5 minuti di cottura unite i pomodorini e cuocete per altri 4 minuti [30].
Aggiungete i gamberi, cuocendoli per un minuto [31] e infine i molluschi sgusciati, attendete giusto qualche istante per riscaldarli un po’ [32]. Spegnete la fiamma e versate il couscous [33].
Mescolate per bene, così da amalgamare tutti gli ingredienti [34] e poi profumate con la menta tritata e mescolate ancora [35]. Il vostro couscous ai frutti di mare è pronto per essere gustato, buon appetito [36].