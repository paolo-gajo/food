Per realizzare la torta senza uova iniziate setacciando la farina e il lievito in una ciotola ampia [1], poi ponete all’interno anche lo zucchero semolato [2]. Prendete il baccello di vaniglia incidetelo nel senso della lunghezza [3]
e con un coltellino estraete i semi [4] che andrete ad aggiungere all’impasto [5]. Ora versate l’olio di semi (di girasole o di arachidi) [6],
la panna fresca [7] e lo yogurt [8] e iniziate a mescolare tutti gli ingredienti con una frusta elettrica (in alternativa potete procedere impastando a mano con una frusta oppure con una planetaria). Amalgamate bene gli ingredienti, unite un pizzico di sale [9].
A questo punto l’impasto è pronto: sciacquate sotto l’acqua corrente i mirtilli [10], asciugateli con un panno da cucina e versateli nella ciotola [11], mescolate con un cucchiaio di legno per incorporarli all’impasto. Imburrate una teglia del diametro di 24 cm e foderatela con la carta da forno [12] di seguendo le indicazioni che trovate nella scuola di cucina Foderare una tortiera con carta da forno.
Trasferite l’impasto della torta nella teglia [13], livellate la superficie con una spatola [14] e cuocete in forno statico preriscaldato a 180° per circa 55 minuti ( con forno ventilato a 160° per circa 45 minuti) o fino a quando la superficie della torta non risulterà ben dorata. Per verificare la cottura fate la prova dello stecchino, se risulterà asciutto potrete sfornare il dolce. A cottura ultimata sfornate la torta senza uova e lasciatela raffreddare prima di servirla [15]. Una volta fredda, sformatela e guarnite la torta senza uova con una spolverata di zucchero a velo.