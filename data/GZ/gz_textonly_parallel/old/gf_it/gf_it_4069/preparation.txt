Per preparare la pasta coi fagiolini iniziate preparando il sugo, quindi dopo aver mondato lo scalogno tritatelo finemente [1] e versatelo in una padella insieme all’olio [2] e lasciate insaporire per qualche minuto a fiamma dolce, dopodiché aggiungete la passata di pomodoro [3]; 
aggiustate di sale e pepe [4] e cuocete per circa 10-15 minuti. Nel frattempo lavate i fagiolini e privateli delle due estremità e del filamento centrale [5] dopodiché versateli in acqua bollente [6] 
e salata e lasciate cuocere per 2-3 minuti [7], in questo modo li renderete più teneri. A questo punto aggiungete anche i bucatini [8] e quando saranno cotti scolate tutto insieme [9].
Non appena avrete scolato i bucatini coi fagiolini versate nella padella con il sugo di pomodoro [10], mentre sfiammate per un minuto ancora mescolate in modo da far amalgamare per bene i sapori [11] e infine impiattate la pasta coi fagiolini e servite ancora calda [12].