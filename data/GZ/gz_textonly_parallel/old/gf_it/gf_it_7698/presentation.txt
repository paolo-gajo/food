Halloween si avvicina e siete alla ricerca di un simpatico dolcetto a tema da offrire ai vostri bimbi perché vi risparmino dispettosi scherzetti? Oltre alle zucchette di pasta sfoglia, vi proponiamo un'altra soluzione fra le più semplici e veloci: le mummie dolci di sfoglia! Delle golose sfogliette farcite con confettura di lamponi che, con pochi accorgimenti, diventano come per magia delle piccole mummie, i cui sgranati occhioni di nocciola fanno capolino tra bende dorate e fragranti… una merenda che farà la felicità dei bambini. Anche di quelli un po’ cresciutelli: perché forse c’è un’età per andare in giro a suonare i campanelli dei vicini, ma di certo non per concedersi uno sfizioso dolcetto!