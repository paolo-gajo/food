Il matrimonio delle trofie con il pesto è ormai diventato patrimonio culinario di tutta l’Italia. Ma a GialloZafferano amiamo sperimentare, così per dar vita ad un piatto originale con le trofie ci siamo lasciati ispirare da un connubio di sicuro successo. Zucchine e pancetta infatti sono due ingredienti semplici e versatili che si bilanciano alla perfezione nel loro armonioso equilibrio tra dolcezza e sapidità. Oggi quindi vi proponiamo le trofie con crema di zucchine e pancetta! Le trofie, delizioso formato di pasta di origine ligure, sono ideali per avvolgere salse e creme. Per questo abbiamo preparato una crema di zucchine dal gusto tenue e delicato, arricchita dalle note decise e affumicate della pancetta. A decorazione di questo primo piatto una cascata di gustosi dadini di pancetta e zucchine che renderanno la preparazione ancora più appetitosa non solo al palato ma anche alla vista… preparate anche voi le trofie con crema di zucchine e pancetta e aspettatevi che vi chiedano bis e tris!Scoprite anche la nostra pasta con zucchine e prosciutto!