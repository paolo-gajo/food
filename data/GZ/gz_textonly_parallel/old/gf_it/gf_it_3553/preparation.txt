Per preparare il gratin monoporzione di patate, zucca e salsiccia mettete sul fuoco una pentola con abbondante acqua salata che vi servirà per il brodo vegetale. Tagliate la zucca a fette, togliendone i filamenti e i semini interni. Eliminate la buccia [1], dopodiché tagliatela a listarelle e poi a cubetti [2]. Con un pelaverdure sbucciate le patate, tagliatele a fettine [3]
e poi a dadini [4]. Mettete sul fuoco una pentola antiaderente con l’olio; versatevi le patate [5] e la zucca a cubetti [6], regolando di sale e pepe a vostro piacere.
Aggiungete anche le foglioline di timo [7] e cuocete per 15 minuti, coprendo con un coperchio [8] e versando il brodo vegetale [9].
Nel frattempo tagliate a metà la salsiccia [10], togliete delicatamente con le dita il budello [11], quindi tritatela finemente con un coltello o con le mani per sbriciolarla [12].
Fate rosolare sul fuoco la salsiccia per 4-5 minuti [13], distribuendola con una spatola da cucina per una cottura uniforme [14]. Trascorso il tempo necessario, passate le patate e la zucca cotte in uno schiacciapatate [15]
fino ad ottenere una purea omogenea [16]. Aggiungete anche la salsiccia sbriciolata [17] (tenetene da parte 3-4 cucchiai), il formaggio grattugiato, le foglioline di timo [18],
il sale, il pepe [19] e la noce moscata [20], quindi mescolate bene per amalgamare tutti gli ingredienti [21].
Da ultimo unite anche la provola tagliata a dadini, conservandone 2 cucchiai che vi serviranno successivamente [22]. Spennellate 6 cocottine del diametro di 8,5 cm e dell’altezza di 5 cm con dell’olio [23], poi spolverizzatele con il pan grattato facendo in modo che aderisca bene sui lati e sulla base [24].
A questo punto riempite le coccotte fino al bordo con l’impasto che avete preparato [25] e, una volta terminato, livellate la superficie con il dorso di un cucchiaio [26]. Terminate i vostri gratin distribuendo sulla superficie la salsiccia sbriciolata [27]
e la provola a dadini che avete tenuto da parte [28], quindi sistemate le cocottine pronte su una leccarda [29], facendo cuocere in forno statico preriscaldato a 200° per 10 minuti (o a 180° per 7-8 minuti se in forno ventilato); infine potete sfornare e servire il vostro gratin monoprzione di patate, zucca e salsiccia direttamente nelle cocottine [30].