Per preparare la pasta melanzane e salsiccia cominciate dalle prime: lavate, spuntate [1] e dividete a metà, quindi riducete le melanzane a fette per il senso della lunghezza [2], poi a cubetti di circa 1 cm [3].
Disponeteli su una leccarda foderata con carta forno e aggiungete un filo d’olio [4], un pizzico di sale, pepe e foglioline di basilico [5], infine mescolate [6].
Cuocete in forno statico, già caldo a 220°, per circa 10 minuti e una volta pronte tenete da parte [7]. Spellate le carote e spuntatele [8]. Poi tagliate a listarelle sottili [9]
e infine a dadini piccolissimi [10]. Poi fate lo stesso con il sedano [11] e infine affettate sottilmente il porro [12]. Pulirlo è molto semplice: sarà sufficiente eliminare le due estremità, incidere verticalmente e scartare le prime due foglie.
Spostatevi ai fornelli e mettete sul fuoco una pentola con l’acqua per la pasta, poi una padella nella quale versare un giro d’olio e poi il porro [13]. Unite il sedano [14] e la carota [15].
Lasciate soffriggere il tutto per qualche istante e mescolate spesso, prima di aggiungere la salsiccia privata di budello e ridotta a pezzi grossolani [16]. Scottatela mescolando di tanto in tanto e schiacciando con il dorso di un cucchiaio di legno, in questo modo vi aiuterete a sgranarla [17]. Cuocete per circa 25-30 minuti. Intanto mettete a bollire l'acqua, salate a bollore e poi lessate gli spaghetti [18].
Quasi al termine della cottura, quando la salsiccia sarà ben rosolata, aromatizzate con la paprika [19], le foglie di basilico spezzettate a mano [20] e per finire le melanzane [21].
Aggiungete un mestolo di acqua di cottura della pasta per allungare il condimento [22] e non appena gli spaghetti saranno al dente scolateli direttamente in padella [23]. Una breve saltata e la vostra pasta melanzane e salsiccia è pronta per essere gustata [24]!