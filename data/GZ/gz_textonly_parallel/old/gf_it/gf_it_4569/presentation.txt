Mettete insieme la cremosità dei formaggi più sfiziosi e il gusto stuzzicante dello speck saltato in padella e otterrete un primo piatto prelibato che solletica l'appetito solo a guardarlo: è la nostra pasta ai 4 formaggi e speck. Il condimento saporito si realizza nel tempo di cottura della pasta rendendo questa ricetta facile e subito pronta, perfetta per cene improvvisate, quando vi stuzzica la voglia di cibi ghiotti e confortevoli ma avete poco tempo da dedicare ai fornelli! Questa strepitosa variante della tipica pasta ai 4 formaggi è un peccato di gola che vale la pena concedersi ogni tanto...e senza rimorsi! E se poi volete scoprire un'altra deliziosa variante allora resterete sicuramente stupefatti della buonissima pasta robiola e speck!