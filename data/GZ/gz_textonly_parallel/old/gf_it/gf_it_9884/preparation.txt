Per preparare le mini capresi al cioccolato e peperoncino come prima cosa grattugiate il cioccolato fondente; poi tagliate il burro a cubetti e trasferitelo in una ciotola. Dovrà essere morbido ma ancora plastico. Unite metà dello zucchero a velo [1] e con uno sbattitore elettrico montate il tutto lavorando il composto per circa 5 minuti [2]. Unite poi il sale [3] 
e i tuorli [4]. Lavorate il tutto per altri 5 minuti fino a che non otterrete un composto gonfio e liscio [5]. Unite il peperoncino alla farina di mandorle [6] 
e versate il tutto all'interno di un'altra ciotola con il cioccolato grattugiato [7]. Setacciate poi all'interno la fecola, il lievito [8] e il cacao amaro [9]. 
Mescolate tutte le polveri [10]. Montate poi gli albumi con lo zucchero a velo rimasto [11], non dovranno essere a neve ferma ma comunque sodi, in modo da formare il tipico "becco d'uccello" [12]. 
Unite poi circa 1/3 degli albumi al composto di burro e uova; incorporateli mescolando delicatamente con una spatola dal basso verso l'alto [13]. Aggiungete poi anche 1/3 delle polveri [14] e mescolate delicatamente. Unite poi nuovamente metà degli albumi [15] 
metà delle polveri [16] e proseguite in questo modo fino a terminare gli ingredienti e avere un impasto sodo e omogeneo [17]. Imburrate poi 4 stampi da 10 cm di diametro e riempiteli con il composto [18]. 
Trasferite gli stampini su una leccarda [19] e cuocete in forno statico preriscaldato a 170° per circa 20 minuti. Quando saranno cotte sfornate le tortine [20] e lasciatele raffreddare completamente prima di sformarle. Decorate con zucchero a velo, una quenelle di yogurt, dei lamponi e della menta e servite le vostre mini capresi [21]. 