Dai migliori ristoranti fino ai lidi in spiaggia l'insalata di mare è uno dei più grandi classici della cucina tradizionale. Il suo sapore inconfondibile, le tante varietà di pescato che la compongono e la caratterizzano, l'hanno resa una vera e propria istituzione della cucina italiana insieme a polpo e patate. Queste due prelibatezze sono perfette da preparare per cene con amici, per il pranzo della domenica o durante le festività. L'insalata di mare è un piatto evergreen, prepararlo in casa con del buon pesce fresco e una semplice citronette al prezzemolo sarà una vera soddisfazione. Non vi resta che scegliere le varietà di crostacei e molluschi da utilizzare per preparare insieme a noi questa gustosa insalata di mare. Cominciamo!