Per preparare i mini plumcake allo yogurt, sciogliete 30 g di burro a fuoco bassissimo e lasciate intiepidire. In una ciotola versate lo zucchero e le uova [1]. Azionate le fruste elettriche, o in planetaria se preferite, e montate per qualche minuto finché il composto non risulterà chiaro e spumoso [2]. Abbassate la velocità e aggiungete la farina poca alla volta, così eviterete la formazione di grumi. Poi il lievito per dolci [3].
Successivamente unite 30 g di burro precedentemente sciolto (al microonde o in un pentolino a fuoco basso) e continuate a mescolare con le fruste a velocità bassa [4]. Quando il burro si sarà assorbito aggiungete il latte poco alla volta, sempre mescolando con le fruste [5] e infine incorporate lo yogurt un cucchiaio alla volta [6]. 
A questo punto imburrate lo stampo per mini plumcake (ciascuno spazio misura 6x9 cm), versate il composto con l’aiuto di un mestolo [7]. Riempite gli spazi [8] e sciogliete i restanti 20 g di burro. Immergete nel burro fuso la punta di un coltello (usatene uno dalla punta arrotondata) [9].
Fate un taglio al centro dei vostri plumcake [10]: cuocete in forno statico preriscaldato a 170° per circa 30 minuti [11]. Quando i mini plumcake allo yogurt saranno ben dorati sfornateli. Lasciateli raffreddare a temperatura ambiente e poi sformateli e consumateli [12].