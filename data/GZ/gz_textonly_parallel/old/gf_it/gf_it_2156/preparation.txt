Per preparare gli gnocchetti al prosciutto e zafferano setacciate la farina 00 in una ciotola capiente [1], unite il pangrattato [2], le uova e i due tuorli [3].
Tagliate a piccoli pezzi il prosciutto cotto [4] e aggiungetelo nella ciotola [5], poi mettete anche il Grana Padano grattugiato [6],
il latte [7], la noce moscata [8] ed un pizzico di sale. Lavorate l’impasto all'interno della ciotola con le mani [9] ,
in modo da ottenere un composto liscio e omogeneo [10]. Formate un panetto, copritelo con della pellicola trasparente e lasciatelo riposare in frigorifero per almeno un' ora [11]. Trascorso il tempo indicato estraete l'impasto dal frigo e lavoratelo per ottenere dei "salsicciotti" non troppo spessi, quindi tagliateli a pezzetti di circa 2 centimetri [12]
e passateli sull'apposita tavoletta di legno rigata [13] (o sui rebbi di una forchetta) per formare le caratteristiche striature degli gnocchi e l'incavo sottostante, che servirà per meglio raccogliere il condimento. Quando tutti gli gnocchi saranno pronti, disponeteli su un vassoio infarinato e procedete alla preparazione del sugo. In una padella capiente fate fondere il burro [14], poi aggiungete la cipolla tritata molto finemente e lasciatela appassire per circa 15 minuti a fuoco bassissimo, fino a quando diverrà trasparente ma non colorita [15].
A questo punto unite la panna fresca [16], lo zafferano in polvere [17], il sale e il pepe bianco macinato. Mescolate bene il tutto e lasciate addensare leggermente a fuoco dolce. Nel frattempo mettete a cuocere gli gnocchetti, una porzione alla volta, in abbondante acqua bollente e salata finché verranno a galla [18],
quindi toglieteli dalla pentola aiutandovi con una schiumarola [19] e aggiungeteli al condimento [20]: fateli saltare qualche secondo, poi spegnete il fuoco. Aggiungete a questo punto il formaggio grattugiato e il prezzemolo tritato [21]. Mescolate bene il tutto, impiattate decorando con qualche stimma di zafferano e servite gli gnocchetti al prosciutto e zafferano ben caldi.