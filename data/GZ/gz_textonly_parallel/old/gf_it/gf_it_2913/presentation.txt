La frittata è un piatto classico, forse uno dei primi banchi di prova in cucina. Ci si può sbizzarrire con versioni ricche di ingredienti freschi, perfette ad esempio per la stagione primaverile come la frittata ai ravanelli oppure di asparagi. Per quella invernale potete cimentarvi con la frittata di barbabietole rosse, mentre per quella autunnale sarà ottima con i finferli. Prima di creare versioni elaborate, vi proponiamo di allenarvi con la ricetta della frittata classica preparata semplicemente con uova sbattute e insaporita con Parmigiano e Pecorino, da cuocere anche in forno. C'è chi la fa cuocere a fiamma alta o chi, come noi, preferisce una cottura più lenta con il coperchio... le nonne suggeriscono qualche fogliolina di timo che esalta il sapore e c'è chi non la servirebbe mai senza almeno una grattata di pepe. E voi come la cucinate? Ma soprattutto, come la preferite: da sola, in un panino, oppure servita come delizioso antipasto servendola tagliata in piccoli cubetti o realizzando degli involtini? Intanto che riflettete, venite con noi ai fornelli per preparare una morbida e saporita frittata!