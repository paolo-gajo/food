Bella da vedere, ottima da mangiare anche come dolce scenografico delle feste: la charlotte al torrone è un dolce semifreddo ripieno di crema al torrone e  salsa al cioccolato interamente rivestito da savoiardi. L’invenzione della charlotte è attribuita a un cuoco francese Marie Antonin Careme, che lavorava in Inghilterra alla corte del principe regnante. Si dice che il dolce fu chiamato così in onore della regina Charlotte, moglie del re Giorgio III. La crema per farcire la charlotte può avere tante varianti, molto diffuse sono anche quelle alla frutta, in particolare alle mele. Oggi con il termine charlotte si indicano anche delle preparazioni non dolci, prevalentemente a base di verdura o di pesce, che vengono definite charlotte perché cotte nel tipico stampo a forma di cilindro o cono leggermente svasato.