Il pane fatto in casa: che profumo e che soddisfazione! Esistono così tante ricette per realizzare un buon pane con le proprie mani, scegliendo miscele diverse di farine, unendo all'impasto cereali o altri sfiziosi ingredienti per renderlo più invitante. In questa ricetta vi proponiamo un'idea originale: il pane alla birra. Si parte dalla biga, un pre-impasto che aiuterà la lievitazione del vostro pane, caratterizzato dall'aggiunta di un'aromatica birra scura. Sarà proprio questo ingrediente a dare un profumo unico e un'aroma particolare, ma in maniera molto delicata. Noi abbiamo deciso di realizzare una classica forma a filone; voi invece potreste formare delle pagnotte che arricchiranno la vostra tavola con la loro mollica morbida e una crosta croccante. Il pane alla birra per il suo gusto intenso si presta per arricchire il cestino del pane durante le vostre cene, ma anche come base per crostini o per accompagnare piatti particolari: scommettiamo che non ne avanzerà nemmeno una briciola? Provateli anche in versione mini!