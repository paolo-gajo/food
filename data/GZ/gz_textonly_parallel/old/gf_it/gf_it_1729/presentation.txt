Girare per i banchi del mercato del pesce fa scoprire tante piccole differenze tra specie simili e soprattutto è di ispirazione per piatti succulenti! Oggi abbiamo "pescato" per voi dei molluschi che spesso vengono confusi con i polpetti, per cucinare insieme un secondo piatto di pesce gustoso e dal sapore genuino: i moscardini con i piselli! I moscardini si riconoscono per il colore rossiccio o rosato delle carni e, in particolare, per una sola fila di ventose sui tentacoli. Li abbiamo tuffati in questo condimento realizzato con un sughetto semplice addolcito dalla presenza dei piselli, da sempre un perfetto accompagnamento di tanti secondi piatti di pesce e carne come seppie, ossibuchi e spezzatini. Una lunga e paziente cottura vi restituirà dei moscardini dalla carne tenerissima, piacevolmente insaporiti dagli aromi e con una gradevole nota piccante che conferirà carattere a questo piatto. Provate anche la versione al pomodoro con la ricetta dei moscardini in umido!