Per realizzare la torta fiocco di neve incominciate con la preparazione delle tre basi al cioccolato bianco. Con un coltello tritate finemente il cioccolato bianco [1], poi fatelo sciogliere a bagnomaria insieme al latte tiepido [2] e al burro tagliato a tocchetti [3], facendo attenzione che l’acqua sottostante non tocchi il recipiente.
Mescolate con una spatola [4], quindi versate lo zucchero [5] facendolo sciogliere completamente; spegnete il fuoco e lasciate intiepidire. Ponete il composto di burro, cioccolato e latte nella tazza di una planetaria munita di frusta [6] e iniziate a montare.
Versate le uova a temperatura ambiente una alla volta, aspettando che la precedente si sia ben amalgamata prima di aggiungere la successiva [7]. Setacciate la farina e il lievito [8], poi incidete la bacca di vaniglia nel senso della lunghezza ed estraete i semi, raschiandola con un coltellino [9].
Una volta che l’impasto sarà montato, trasferitelo in una ciotola e aggiungete le polveri insieme ai semi della bacca di vaniglia poco alla volta, mescolando con un leccapentola dal basso verso l’alto per amalgamare bene tutti gli ingredienti [10]. A questo punto adagiate 2 anelli d’acciaio foderati con strisce di carta da forno, uno del diametro di 16 cm e l’altro di 10 cm, su una leccarda imburrata e foderata con un foglio di carta da forno. Nei due anelli versate l'impasto fino ad arrivare a 2/3 di ciascuno, mentre l’impasto restante versatelo in una tortiera cerchio apribile imburrata e foderata con carta da forno della misura di 22 cm [11], livellando bene la superficie [12]. Cuocete prima gli anelli: in forno statico preriscaldato a 170° per 30 minuti per la torta più piccola (o a 150° per 20 minuti se in forno ventilato) e per 45 minuti quella media (35 minuti se in forno ventilato). Una volta cotte, sfornatele e fate cuocere la torta più grande alla stessa temperatura per 60 minuti (50 se in forno ventilato). Se durante la cottura la superficie delle torte dovesse scurirsi troppo, coprite con un foglio di alluminio poiché l’impasto, contenendo molti zuccheri, tende a scurirsi.
Quando la torta sarà pronta [13], fatela raffreddare su di una gratella insieme alle altre più piccole. Nel frattempo preparate la ganache al cioccolato fondente: tritate il cioccolato fondente [14], dopodichè ponete sul fuoco a scaldare un pentolino con la panna [15].
Quando la panna avrà sfiorato il bollore, versatela sul cioccolato tritato [16], mescolando con le fruste per farlo sciogliere completamente [17]. Trasferite il composto di cioccolato e panna in una ciotola contenente del ghiaccio [18] e
montate il tutto per 10-15 minuti con uno sbattitore elettrico munito di fruste [19]. Quando la torta più grande si sarà raffreddata completamente, dividetela in due metà [20] e con una spatola farcite il disco di base con una parte della ganache che avete preparato [21].
Ricomponete la torta posizionando l’altro disco sulla farcitura [22], poi ricoprite tutta la superficie con una parte della ganache [23], distribuendola in maniera omogenea su tutti i lati [24]. Fate rassodare la torta in frigorifero per almeno 30 minuti, intanto procedete nello stesso modo con le altre due più piccole.
Prendete la pasta di zucchero già stesa , srotolatela [1] e ricoprite la torta più grande con l'aiuto di un mattarello [2]. Lisciate la superficie e i lati con uno smoother per far aderire bene la pasta di zucchero ed evitare pieghe [3],
poi rifinite i bordi con un coltello dalla lama liscia [4], togliendo la parte in eccesso che conserverete per le decorazioni finali. Una volta pronta [5], ricoprite allo stesso modo anche le altre 2 torte più piccole. Impastate i ritagli di pasta di zucchero che avete tenuto da parte e stendete la pasta su un piano di lavoro cosparso con dello zucchero a velo; con degli stampini appositi di 3 misure diverse ricavate dei fiocchi di neve [6].
 Prendete la matita brillante color madreperla e decorate i fiocchi che avete ottenuto [7]. Prendete gli zuccheri glitterati blu , distribuiteli sui fiocchi [8], quindi fateli asciugare per 1 notte. Ora potete comporre la torta: inserite 4 bastoncini di plastica (della stessa altezza della base) al centro della torta più grande [9] e sovrapponete un cerchio di cartone del diametro inferiore a 16 cm.
Adagiate la torta media [10] e poi quella più piccola [11], impilandole una sull’altra [12].
decorate con il nastrino di raso azzurro la base di ogni piano [13].Prendete la colla alimentare, spennellate il retro dei fiocchi di neve. Attaccateli delicatamente sulla torta, distribuendoli su ogni piano [14], premendo con le dita per 1 minuto in modo che aderiscano bene: la vostra splendida torta fiocco di neve è pronta per essere servita e gustata [15]!