I capisaldi della cucina romana: la cremosa carbonara, la saporita amatriciana e la genuina cacio e pepe. Una visita nella Capitale non può prescindere dall'assaggio di queste prelibatezze della tradizione povera, oramai diventati anche piatti gourmet insieme a tante altre ricette tipiche come i carciofi e i saltimbocca, per rimanere sul classico. C'è un piatto che unisce tutto il meglio delle tre ricette di primi piatti: la pasta alla zozzona. Forse non tutti la conoscono, noi l'abbiamo scoperta da poco e ce ne siamo innamorati! Pecorino romano, tuorli, guanciale, salsiccia e pomodorini sono gli ingredienti più cari alla tradizione culinaria laziale, miscelati insieme per restituire un piatto robusto e godurioso, "zozzo" nel senso di estremamente ricco e decisamente distante dal concetto di leggerezza. La pasta alla zozzona è una festa per il palato, la celebrazione più verace della romanità a tavola, una super ricetta per chi ama i sapori decisi e i piatti forti! Non vi resta che lasciarvi ispirare dalla nostra versione!