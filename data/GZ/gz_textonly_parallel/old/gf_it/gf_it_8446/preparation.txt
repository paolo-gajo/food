Per preparare gli anelletti al forno cominciate mondando e tritando la cipolla rossa [1]. Dopodiché trasferitevi ai fornelli e stufatela in un tegame con dell’olio, per 2-3 minuti, a fuoco dolce [2]. Unite poi le carni: quella di manzo [3]
e poi quella di maiale; granatele man a mano con un cucchiaio di legno, mentre lasciate rosolare per una decina di minuti [4]. Trascorso il tempo sfumate con il vino rosso [5] e dopo un paio di minuti, il tempo necessario affinché l’alcol evapori completamente, potrete versare anche il concentrato di pomodoro [6] e abbassare la fiamma.
Stemperate accuratamente e poi versate l’acqua. Date ancora una mescolata e poi proseguite la cottura per altri 30 minuti, tenendo la fiamma bassa e mescolando di tanto in tanto [7]. Successivamente unite anche i piselli (freschi o surgelati) e cuocete per altri 20 minuti [8], perciò aggiungete poca acqua al bisogno, e mescolate di tanto in tanto finché il sugo non sarà ben ristretto [9]; aggiungete infine un pizzico di sale e una macinata di pepe a piacere.
Mentre il sugo cuoce, mettete sul fuoco una pentola con acqua da portare a bollore e salare: servirà per la cottura degli anelletti. Poi potete occuparvi della teglia: ungetela con un po’ d’olio e distribuitelo accuratamente lungo tutta la superficie di una pirofila da 30x20. Poi spolverizzate con il pangrattato [10] e agitate la pirofila in modo da far aderire per bene le briciole [11]. Passate poi ai formaggi, grattugiate il caciocavallo [12]
e tagliate a cubetti il primo sale [13]. Tenete il tutto da parte e occupatevi della pasta: cuocete gli anelletti nell'acqua bollente scolandoli a 2-3 minuti dalla fine della cottura [14]. Tuffateli direttamente nel tegame con il sugo oramai pronto: prima però assicuratevi che sia giusto di sale, nel caso aggiungetene ancora un pizzico [15].
A questo punto mescolate [16] e poi aggiungete il caciocavallo grattugiato tenendone da parte qualche cucchiaiata per la superficie [17], poi il primo sale a cubetti [18]
ed un pizzico di pepe nero a vostro gusto [19]. Mescolate ancora [20] e cominciate a riempire la teglia, aiutandovi con un mestolo [21].
Livellate la superficie in modo da distribuire equamente il tutto e spolverizzate con il restante caciocavallo [22] e poi il pangrattato [23]. Infine cuocete in forno preriscaldato in modalità statica a 180° per circa 40 minuti. Prima di sformarli attendete 5 minuti, in questo modo i vostri anelletti al forno resteranno perfettamente in forma al momento di servirli!