Per preparare il crostino di patate dolci iniziate proprio da queste e pelatele [1]. Prelevate dalla parte centrale 4 fette spesse circa 1 cm, tagliate in maniera trasversale [2] e sistematele su una leccarda da forno. Con gli avanzi potete realizzare una vellutata di patate dolci oppure cuocerle semplicemente in forno e servirle come contorno. A questo punto salate le patate [3]
e conditele con un pizzico di pepe [4], della paprika dolce [5] e sistemate un pezzetto di rosmarino su ogni fetta [6].
Irroratele con un filo d'olio [7] e cuocete in forno ventilato preriscaldato a 190° per circa 25 minuti. Nel frattempo mettete sul fuoco una pentola colma d'acqua che servirà per la cottura delle uova e occupatevi di preparare il bacon. Sistematelo su una padella rovente e solo quando risulterà ben dorato giratelo [8]. Attendete ancora qualche minuto fino a che non risulterà croccante [9], ci vorranno circa 5 minuti in totale. 
Utilizzando una pinzetta trasferite le fettine di bacon su un vassoio foderato con carta assorbente [10] e mantenetele in caldo. A questo punto occupatevi dell'uovo in camicia. Quando l'acqua inizierà a bollire (in maniera moderata, il fuoco infatti non deve essere troppo forte) aggiungete 1 cucchiaio di aceto di vino bianco [11] e con una frusta mescolate sempre nello stesso verso per creare un vortice [12]. 
Quindi rompete l'uovo in una piccola ciotolina e versatelo all'interno del vortice [13]. Basteranno 2 minuti di cottura, non di più, e il vostro uovo in camicia sarà pronto, non sarà necessario mescolare o girare l'uovo. Utilizzando una schiumarola prelevate l'uovo dall'acqua [14] e trasferitelo delicatamente in un vassoio [15]. Procedete in questo modo fino a cuocere tutte le uova, sempre una per volta.
A questo punto anche le vostre patate saranno cotte, sfornatele [16] ed eliminate il rametto di rosmarino [17]. Trasferite su un tagliere e arricchite il vostro crostino di patate dolci posizionando al di sopra un mucchietto di songino [18].
Trasferite sopra l'insalatina anche l'uovo in camicia, molto delicatamente, condite con i fiocchi di sale grosso [19] e ultimate con le fettine di bacon dividendole a metà [20]. Il crostino di patate dolci è pronto da servire [21].