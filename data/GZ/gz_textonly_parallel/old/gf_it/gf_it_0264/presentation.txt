I pomodori ripieni di tonno, maionese e uova sode sono un piatto freddo estivo saporito e veloce da preparare e ideale nella stagione estiva. Un tocco di colore e gusto al vostro menù estivo! E' un’ottima idea per trasformare i pomodori, spesso utilizzati come contorno o per sughi saporiti, in un piatto prelibato, sfizioso e leggero allo stesso tempo. Possono essere preparati in anticipo e serviti, magari come “apripista”, durante una bella cena all’aperto con gli amici o come piatto completo, accompagnati da un'insalata per una gita al mare. Non sono solo buoni, ma anche molto carini da vedere! Infatti, se tenete da parte le calotte dei pomodori dopo averli tagliati, potrete adagiarle nel piatto quando sarà pronto per essere servito e l’effetto sarà decorativo e originale!