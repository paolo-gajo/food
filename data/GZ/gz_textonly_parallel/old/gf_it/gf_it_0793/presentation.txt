La crema al Parmigiano è una saporita salsa che si prepara aggiungendo alla besciamella il Parmigiano reggiano grattugiato, da preparare in alternativa alla classica fonduta. Il profumo ed il sapore deciso del formaggio arricchiscono questa versatile crema rendendola appetitosa. Il suo utilizzo? Largo alla fantasia! Noi l’abbiamo sperimentata in divertenti barchette di pasta brisè arricchite da freschi chicchi d'uva oppure abbinata ai porri al prosciutto. Si sposa benissimo anche con primi piatti e risotti, diventa un'alternativa alla classica besciamella ad esempio nelle lasagne al ragù bianco di zucchine, perfetta anche per una parmigiana bianca di verdure e Parmigiano. Comunque deciderete di assaporarla, ecco la ricetta per preparare un'irresistibile crema al Parmigiano, fantastica anche da sola, spalmata su un crostino abbrustolito!