Per realizzare i croque monsieur, per prima cosa preparate la besciamella: scaldate il latte in un pentolino, nel frattempo sciogliete il burro a fiamma bassa in un altro tegame [1]. Non appena il burro sarà sciolto, versate a pioggia la farina setacciata [2], poi mescolate con una frusta per ottenere il roux [3].
Versate il latte caldo nel tegame [4] e fate addensare a fuoco dolce mescolando energicamente [5]. Infine salate a piacere e aromatizzate con la noce moscata [6]. Trasferite la besciamella in una ciotola e coprite con pellicola a contatto.
Mentre lasciate intiepidire la besciamella, grattugiate il groviera [7]. Siete pronti per assemblare gli ingredienti: adagiate 4 fette di pancarré su un tagliere e spalmatele prima con il burro [8] e poi con 2 cucchiai di besciamella ciascuna [9].
Ora aggiungete 2 fette di prosciutto cotto e una manciata di formaggio grattugiato [10]. Ricoprite con le rimanenti fette di pancarré, spalmate anch'esse col burro [11]. Infine spalmate il lato superiore con la besciamella [12].
Trasferite i panini su un vassoio e cospargete la superficie con il groviera grattugiato rimasto [13]. Cuocete in forno statico preriscaldato a 215° per circa 10-12 minuti, finché risulteranno belli dorati in superficie [14]. Servite i vostri croque monsieur ancora caldi e filanti [15]!