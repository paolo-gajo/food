Per preparare la torta mimosa all’ananas incominciate dal pan di spagna. In una ciotola setacciate insieme farina e fecola [1]. Incidete la bacca di vaniglia nel senso della lunghezza e prelevatene i semi, raschiandola con un coltellino. Nella ciotola di una planetaria dotata di frusta versate le uova, un pizzico di sale [2] e i semini della bacca di vaniglia [3].
Aggiungete lo zucchero e montate tutto per almeno 10 minuti a velocità media fino ad ottenere un composto gonfio, chiaro e spumoso [5]. Spegnete la planetaria, posizionate nella ciotola un colino e setacciate nuovamente il mix di farina e fecola [6]. 
Con una frusta, o con una spatola, mescolate con estrema delicatezza facendo un movimento dal basso verso l’alto per incorporare bene le polveri [7]. Quindi versate il composto in uno stampo da 24 cm già imburrato e foderato con carta forno: è importante che la circonferenza abbia la carta forno che fuoriesca un po’ dallo stampo, in questo modo favorirete la crescita verso l’alto [8]. Cuocete in forno statico già caldo a 180° per circa 40 minuti. A fine cottura staccate la carta con estrema delicatezza e lasciate raffreddare completamente la torta [9].
Passate alla crema pasticcera. In un pentolino versate latte, panna [1], i semi raschiati dalla vaniglia [2] e il baccello. Portate a sfiorare il bollore. Nel frattempo in un altra ciotola, versate i tuorli e lo zucchero [3], 
sbattete brevemente [4], poi aggiungete l'amido di mais [5] e mescolate ancora con la frusta [6], fino ad ottenere un composto omogeneo. 
Non appena il latte inizierà a bollire togliete la bacca di vaniglia dal composto del latte e versatelo a filo [7] mentre mescolate con la frusta [8]. Trasferite di nuovo tutto nel pentolino e cuocete la crema finché non si sarà rassodata [9]. 
Trasferite in una ciotola, coprite con pellicola a contatto [10] e fate raffreddare completamente a temperatura ambiente. Prendete l'ananas, scolatelo e tagliatelo a cubetti tagliatelo a cubetti grandi meno di un centimetro e metteteli a scolare per 20 minuti [12].
Versate la panna fredda in una ciotola capiente azionate le fruste a velocità medio alta e aggiungete lo zucchero a velo un cucchiaio alla volta [13]. Sbattete finché non avrete ottenuto un composto montato a neve. A questo punto trasformate la crema pasticcera in una crema diplomatica aggiungendo prima metà della panna montata e mescolando energicamente per stemperare [14]. Dopodiché aggiungete la restante parte e incorporate con più delicatezza con movimenti dal basso verso l’alto [15]. 
Prelevate 400 g di crema e trasferitela in una ciotolina [16], servirà per la copertura. Nella restante parte invece versate i cubetti di ananas lasciati scolare [17] e mescolate bene [18]. Se non utlizzate subito le due creme, coprite con pellicola e riponete in frigorifero. 
Preparate adesso la bagna al rum. In un pentolino versate l’acqua e lo zucchero, mescolate a fiamma viva [1] finché lo zucchero non si sarà completamente sciolto. Quindi fuori dal fuoco versate il rum [2], in questo modo buona parte dell’alcol evaporerà e mescolate bene [3]. Lasciate raffreddare. 
Passate alla composizione. Prendete il pan di spagna, tagliate a circa 1 cm la calotta e mettetela da parte [1]. Poi con un coltellino affilato tagliate la circonferenza della torta a circa 2-3 cm dal bordo [2] e incidete la torta per ricavare l’interno, senza bucare la base, lasciando 2 cm circa [3]. 
Tagliate l'interno del pan di spagna a cubetti di mezzo centimetro e raccoglieteli in una ciotola [4]. Bagnate l’interno della torta con un pennello [5] e poi versate nel mezzo la crema con i cubetti di ananas [6]. 
Livellate accuratamente con un cucchiaio [7] e posate in superficie il disco prima messo da parte: mettete la parte più colorita a contatto con la crema all’ananas [8]. Bagnate anche la superficie della torta [9]. 
Trasferite sulla torta la crema tenuta da parte [10] e rivestite interamente la torta spatolando bene [11], cospargete con tutti i cubetti [12] 
e compattate delicatamente con le mani, in modo da ricoprire interamente tutta la superficie [13]. Lasciate rassodare in frigorifero per 3-4 ore e poi guarnite con i fiori eduli [14] prima di servire [15]. Ecco pronta la vostra torta mimosa all’ananas.