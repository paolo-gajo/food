Per preparare le torrette di patate su schiacciata iniziate prendendo le patate. Lavate le patate con cura e pelatele con un pelapatate [1]. Tagliate le patate a fette piuttosto sottili (circa 3 mm) utilizzando una mandolina [2], se non l’avete potete fare la stessa operazione con un coltello. Fate attenzione a tagliare le patate mantenendole dritte, per ottenere delle fette che siano il più possibile tonde e regolari. A questo punto adagiate le fettine di patate su una leccarda foderata con della carta forno e cospargetele con un filo d’olio [3].
Infornate in forno preriscaldato a 250° per 10 minuti, (se forno ventilato 230° per 5/6 minuti), fino a doratura. Mentre le patate si intiepidiscono [4], tagliate a fettine sottili il formaggio con cui andrete a comporre le torrette [5]. Incominciate ora a comporre la torretta di patate: disponete sulla prima fetta di patata le fettine di formaggio, sale, pepe e rosmarino. Sovrapponete quindi una seconda fetta di patata e condite nuovamente con fettine di formaggio sale, pepe e rosmarino [6]. Procedete nello stesso modo fino a formare una "torretta" composta da quattro fette di patate e tre strati di formaggio.
Quando avrete composte tutte le torrette, ponetele in una teglia antiaderente e infornate in forno preriscaldato a 250 ° in modalità statica per 1 minuto (se forno ventilato 230°) , in modo da far sciogliere la fontina. Adagiate le vostre torrette con cura sulle schiacciate [8] e decorate con un aghetto di rosmarino [9]. Le vostre torrette di patate su schiacciata sono pronte, non vi resta che servirle e gustarle al momento!