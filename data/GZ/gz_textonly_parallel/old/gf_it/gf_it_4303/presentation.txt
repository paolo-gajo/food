Con la ricetta della pasta alla cucunciata facciamo un tuffo nel mare cristallino delle Eolie per assaporare un primo piatto tipico dai sapori mediterranei. Il nome svela già l'ingrediente principe che rende speciale questa pietanza: i frutti dei capperi, noti anche come "cucunci", che si trovano in abbondanza in queste isole. A differenza dei capperi, che sono i boccioli chiusi della pianta, i cucunci sono più grandi e hanno una forma affusolata, inoltre risultano più sapidi e succosi al palato. In questa pasta li troverete ad arricchire un condimento realizzato con altri ortaggi estivi colorati e gustosi: peperoni, melanzane e pomodorini. Il risultato è un mix vincente e genuino che esalta al meglio le ricchezze culinarie italiane.