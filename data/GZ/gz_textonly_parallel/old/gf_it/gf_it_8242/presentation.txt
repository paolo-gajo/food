Tra tutti i dolci esistenti sicuramente la crostata alla frutta è il dolce classico e intramontabile di diritto. Un fragrante scrigno di pasta frolla che raccoglie uno strato di crema pasticcera e tantissima frutta fresca. Del resto le crostate sempre colorate, fresche e profumate, sono la merenda ideale da gustare durante il pomeriggio o al termine di una cena. Per la crostata alla frutta vi consigliamo sempre di scegliere la frutta di stagione per decorare e arricchire il vostro dolce, realizzando ogni volta una crostata personalizzata in base al periodo e alle vostre esigenze. Potrete fare anche delle sfiziose varianti, per esempio con una base senza uova o in quella più originale all'occhio di bue! Giocate con la frutta e divertitevi a creare nuove composizioni, alternando gusti e colori sempre differenti… esprimete la vostra fantasia per dar vita alla vostra crostata alla frutta.