Per preparare il baccalà in umido cominciate mettendo i capperi a dissalare: passateli ripetutamente sotto acqua corrente. Poi proseguite assicurandovi che non ci siano lische nella polpa del pesce. Passando le dita sulla carne dovreste sentirle, perciò se dovessero esserci rimuovetele con l’aiuto di una pinza [1]. Dopodiché tagliate il pezzo di baccalà in 4 pezzi della grandezza di circa 3 cm ciascuno mantenendo la pelle, servirà a tenere compatto il pesce durante la cottura [2]. Infine mondate e affettate sottilmente la cipolla [3].
Spostatevi ai fornelli e mettete sul fornello una casseruola. Dentro versate prima l’olio e poi le cipolle e fate rosolare queste ultime a fuoco dolce mescolando di tanto in tanto per una circa 4-5 minuti [4]. Non appena saranno ammorbidite mettete da parte le cipolle facendo attenzione a non raccogliere anche l’olio [5] e infarinate velocemente i pezzi di baccalà. Ricordate di eliminare la farina in eccesso [6].
Alzate la temperatura e poi versate i pezzi di baccalà [7], ci vorranno 1-2 minuti per lato, quindi rigirate non appena saranno dorati [8]. Sfumate con il vino bianco [9],
e non appena l’alcol evapora abbassate un po’ la temperatura e aggiungete la passata di pomodoro [10]. Ricongiungete le cipolle al condimento [11] e poi unite olive e capperi dissalati [12],
profumate con l’origano [13] e infine insaporite con un pizzico di sale e pepe [14]. Date una mescolata delicata [15],
coprite con il coperchio [16] e fate cuocere per circa 40 minuti a fuoco dolce [17]. Ecco pronto il vostro baccalà in umido, non vi resta che aggiungere a piacere del prezzemolo fresco e gustarlo accompagnandolo con delle fette di pane [18].