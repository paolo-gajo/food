Il baccalà è un ingrediente fondamentale nella cucina italiana, infatti è il protagonista di molte ricette regionali. Sia la facilità di conservazione che il costo contenuto del baccalà hanno contribuito in passato al notevole utilizzo di questo ingrediente che ha permesso la creazione di succulenti piatti un po' ovunque lungo lo Stivale. Inoltre essendo un prodotto molto versatile si presta ad esser cotto nei modi più svariati,al forno, fritto, in pastella, alla romana o con i ceci, in versione primaverile, cotto in bianco con patate e olive, con peperoni oppure in umido come la ricetta che vi proponiamo oggi. Un secondo piatto perfetto da servire per un pranzo in famiglia o per una cena informale, per una cena tutta a base di pesce, dagli antipasti ai primi fino ai secondi piatti; il baccalà in umido è una ricetta che conquisterà tutti con la sua semplicità! Il sughetto di cottura arricchito da capperi e olive taggiasche non permetterà proprio a nessuno di resistere dal fare la scarpetta... se poi siete in cerca di un contorno per il baccalà in umido, potete preparare la bandiera, la ricetta della peperonata umbra!