La torta di carote è un dolce senza latte semplice e genuino, un classico per la merenda e la colazione di grandi e piccini: con la sua delicata sfumatura aranciata, la sua consistenza ricca e soffice e il buon profumo dei dolci fatti in casa, conquista tutti alla prima fetta! Con una semplice glassa colorata potrete addirittura trasformarla in una deliziosa torta a tema Halloween, mentre con uno stampo da zuccotto diventa una scenografica torta Camilla. La pratica di usare le carote nelle ricette dolci è molto antica: grazie alla loro naturale dolcezza, infatti, questi ortaggi riuscivano a compensare la scarsità di zucchero e conferire sapore alle torte… già nel Medioevo! Oggi la popolarità della torta di carote nella sua versione più semplice e casalinga deriva in buona parte dal successo della Carrot cake, la più elaborata versione anglosassone della torta di carote; ma quello che amiamo di questa versione è proprio la sua genuina semplicità, che lo rende il dolce perfetto per tutta la famiglia. Anche per quelli che di solito, delle verdure, non vogliono proprio saperne!