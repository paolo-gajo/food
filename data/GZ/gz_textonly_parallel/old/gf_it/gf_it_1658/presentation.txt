La stracciatella alla romana è una minestra saporita e sostanziosa, un piatto semplice e povero che si prepara ancora nelle case di nonne e zie anche umbre e marchigiane, con piccole varianti da regione a regione. Oggi vi proponiamo la nostra ricetta di questa zuppa molto nutriente realizzata con brodo di carne e un composto di uova e Parmigiano: tuffato nel brodo di carne bollente si trasforma in fiocchi morbidi e saporiti. Quale occasione migliore per rievocare le tradizioni culinarie locali se non i pranzi delle feste? In particolare per Pasqua e per Natale la stracciatella non può mancare sulle tavole del centro italia; questa minestra povera e sobria, dalle antiche origini, nata per riutilizzare il brodo avanzato in modo gustoso e nutriente, è spesso servita come antipasto: una calda pietanza che apre le danze culinarie delle festività. Una volta passate le feste la stracciatella alla romana vi riscalderà nelle fredde giornate invernali, un comfort food di altri tempi ma ancora oggi attualissimo!