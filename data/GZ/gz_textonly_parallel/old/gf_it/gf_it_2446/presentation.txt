Ormai la conosciamo bene, la curcuma: una spezia estremamente versatile, impiegata da secoli sia nella cucina asiatica che nella medicina ayurvedica e oggi largamente conosciuta anche in Occidente, soprattutto nella sua versione in polvere. Per sfruttare al massimo le proprietà di questo ingrediente dalle mille virtù vi proponiamo di utilizzare la radice fresca, per realizzare un originale e gustoso primo piatto: il risotto alla curcuma! Una ricetta semplice e invitante che siamo certi amerete al primo boccone: non solo per la meravigliosa tinta dorata che inonderà di luce la vostra tavola, ma anche per il tocco particolare della curcuma fresca, che cela dietro le sue note pungenti una miniera di proprietà antiossidanti e antinfiammatorie. Con il risotto alla curcuma scoprirete quanto sia facile arricchire di gusto e benessere l’alimentazione di tutti i giorni… a partire dal mattino, sorseggiando una deliziosa tazza di golden milk!