Per preparare le mini quiche con i funghi, i porri e il prosciutto cotto, iniziate a pulire e tagliare a pezzetti gli champignons; fate imbiondire uno spicchio d'aglio in una padella antiaderente con due cucchiai d'olio [1] e cuocetevi i funghi a pezzetti [2], salate e pepate. Nel frattempo, in un’altra padella con un cucchiaio di olio cuocete i porri mondati e tagliati in modo sottile per circa 15/20 minuti [3]
In una ciotola sbattete 4 uova con la panna [4], mescolando bene e incorporate il Grana Padano [5], aggiustate poi di sale e di pepe. Imburrate 14 stampini da forno dal diametro di circa 8 cm, oppure degli stampi da muffin (in questo caso le mini quiche risulteranno ancora più piccole) e tagliate la pasta sfoglia in cerchi con un diametro di un paio di centimetri più ampio rispetto ai vostri stampini, aiutandovi con un bicchiere o con una coppetta [6].
Infine foderate gli stampi con i dischi di pasta sfoglia [7] e iniziate a farcirli. Aggiungete in ogni quiche il composto di champignons e porri, il prosciutto cotto tagliato a pezzettini [8] e versatevi sopra il liquido di uova, panna e Grana Padano fino a riempirle [9]. Le quiche andranno quindi infornate a 180°C (forno ventilato) per circa 20 minuti, fino a quando avranno assunto un bell’aspetto dorato. Servite le mini quiche con funghi, porri e prosciutto ben calde!