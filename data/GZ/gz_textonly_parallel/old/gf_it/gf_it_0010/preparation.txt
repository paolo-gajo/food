Per realizzare la panna cotta, per prima cosa mettete a mollo i fogli di gelatina in acqua fredda per 10-15 minuti [1]. Incidete il baccello di vaniglia nel senso della lunghezza ed estraete i semini raschiando con la punta di un coltello [2]. Mettete in un pentolino la panna liquida, versate quindi lo zucchero [3]
aromatizzate con i semi di vaniglia [4] e inserite anche il baccello [5]; scaldate a fuoco basso il tutto, ma senza far bollire; quindi quando la panna sarà arrivata a bollore, spegnete il fuoco ed estraete il baccello con una pinza da cucina [6].
Quando la gelatina sarà ammorbidita, scolatela senza strizzare eccessivamente [7], quindi immergetela nel pentolino con la panna calda [8]. Mescolate con un cucchiaio di legno o una frusta a mano fin quando la gelatina non si sarà sciolta completamente; non ci devono essere grumi. A questo punto prendete 4 stampini della capacità di 150 ml e versate la panna cotta con un mestolo [9].
Una volta riempiti gli stampini [10], mettete la panna cotta in frigorifero a rassodare per almeno 5 ore. Una volta rassodata [11], prima di servirla e per meglio sformarla immergete ciascuno stampo per qualche istante in acqua bollente [12] 
poi sformate la panna cotta immediatamente su ciascun piatto da portata [13]: servite la vostra panna cotta al naturale [14], con caramello, con cioccolato fuso, o con una coulis di frutta [15] (per ulteriori dettagli consultate la nostra scheda Come preparare la coulis ).