Le paste gratinate in forno sono i nostri primi piatti preferiti! Sedanini pasticciati che rendono sfiziosi anche i broccoli, conchiglioni ripieni di sugo al pomodoro e pasta alla sorrentina con tanta mozzarella filante! Le idee non ci sono mancate e le possibilità per questo tipo di ricette sono infinite. Le trofie al forno sono l'esempio lampante: la pasta incontra un saporito sugo alla salsiccia, arricchito da vellutata besciamella. Il condimento si completa con una cascata di provola prima di andare in forno per l'invitante gratinatura. Una teglia fumante perfetta da portare in tavola per il pranzo della domenica o una cena tra amici. Le trofie al forno andranno a ruba, ma sono così buone che anche se dovessero avanzare, scaldate saranno comunque poesia!