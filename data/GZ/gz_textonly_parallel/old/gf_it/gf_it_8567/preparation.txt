Per realizzare la torta nuvola per prima cosa preparate la base seguendo la nostra ricetta del Pan di Spagna. Versate le uova nella ciotola di una planetaria munita di frusta, aggiunte i semi della bacca di vaniglia e un pizzico di sale [1]. Azionate quindi la planetaria a velocità media e iniziate a lavorare il composto, aggiungendo lo zucchero poco per volta con la planetaria sempre in funzione: dovrete lavorare il composto per circa 15-20 minuti [2]. Nel frattempo imburrate e infarinate una tortiera da 24 cm di diametro e preriscaldate il forno in modalità statica a 160°. Non appena il composto diventato gonfio e spumoso arrestate la planetaria [3].
Setacciate nella tazza della planetaria sia la farina che la fecola [4] e amalgamate il tutto con una spatola facendo dei movimenti dal basso verso l'alto, delicatamente, in modo da non smontare il composto. Versate il tutto nello stampo e utilizzate una spatola per livellare la superficie [5]. Cuocete il Pan di Spagna in forno statico preriscaldato a 160° nel ripiano più basso per circa 50 minuti (fate la prova dello stecchino a fine cottura per verificare che il dolce sia ben cotto). Poi sfornatelo [6] e lasciate raffreddare completamente. 
Intanto occupatevi della crema: versate il latte in un pentolino e scaldatelo a fiamma bassa.Una volta caldo e sempre a fornello accesso, aggiungete lo zucchero semolato [7], i semi di una bacca di vaniglia [8] e la maizena [9].
Mescolate il tutto con una frusta a mano [10] in modo da evitare la formazione di grumi e non appena inizierà ad addensarsi il tutto, spegnete il fuoco (o togliete il tegame dal fuoco) e mescolate energicamente con una spatola [11]. Versate la crema in una ciotola [12], coprite con pellicola trasparente a contatto e fate raffreddare prima a temperatura ambiente e poi in frigorifero.
A questo punto versate la panna fresca liquida in un ciotola e montatela con le fruste elettriche [13] a neve bene ferma [14]. Quando la crema al latte sarà ben fredda, aggiungete la panna montata [15]
e amalgamate il tutto con una spatola, sempre con movimenti dall'alto verso il basso, fino ad incorporarla completamente [16].Trasferite la crema in una sac-à-poche con bocchetta liscia [17] e tenetela da parte in frigorifero. Ora occupatevi della preparazione della meringa svizzera che servirà come ricopertura della torta nuvola: riempite d’acqua per tre quarti un pentolino e mettetelo a scaldare sul fuoco basso [18].
Adagiate sopra una ciotola e versate gli albumi [19]; sbattete gli albumi con una frusta a mano aggiungendo poco alla volta lo zucchero [20]. In questa fase sarà necessario munirsi di un termometro per alimenti per monitorare la temperatura degli albumi. Una volta che gli albumi avranno raggiunto i 60°, togliete la ciotola dal pentolino, poggiatela su un piano di lavoro e continuate a lavorarli con le fruste elettriche a velocità media e costante [21] fino al raffreddamento.
Dovrete montarli a neve fermissima, la meringa dovrà essere lucida e soda [22]. Trasferite la meringa in una sac-à-poche usa e getta con bocchetta liscia. Nel frattempo il Pan di Spagna sarà cotto e raffreddato [23], potete sformarlo. Utilizzando un coltello eliminate la parte superficiale, quella più scura [24], cercando di ridurre gli sprechi. 
Poi dividetelo in 3 dischi uguali: per questa operazione vi consigliamo di consultare la nostra scheda Come tagliare il pan di Spagna. Con un coltello lungo dalla lama seghettata incidete una traccia lungo la circonferenza per definire la prima linea da ritagliare, quindi infilate il coltello e ritagliate il primo disco cercando di mantenere la lama sempre parallela alla base [25]. Ripetete questa operazione per il secondo disco. Adagiate la base su un piatto da portata [26], farcite il primo strato con la crema al latte [27]
Distribuite uniformemente con la spatola [28], quindi adagiate il secondo disco di pan di spagna, farcite ancora con la crema e completate la torta con il terzo disco [29]. Procedete ora con la ricopertura di meringa: distribuite la meringa con la sac-à-poche a bocchetta liscia sia sul bordo della torta [30]
che sulla superficie. Spatolate sia la parte superiore [31] che il bordo [32] in modo da ottenere un effetto decorativo ondulato [33]. La vostra torta nuvola è pronta per essere gustata!