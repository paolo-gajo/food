Conosciuto anche come oro rosso per la sua polvere color amaranto, lo zafferano è una delle spezie più usate in cucina, non solo per il suo sapore piacevolmente amarognolo ma anche per l'elevata forza colorante che permette di tingere d’oro i cibi rendendoli così più brillanti come il risotto o la pasta. Sono proprio le tinte dorate dei nostri bocconcini di pollo allo zafferano a renderli così appetitosi al primo sguardo. Piccoli anelli di peperoncino conferiranno quel tocco pungente tanto amato dai palati più audaci. Questo secondo piatto prelibato è un evergreen da gustare con contorni diversi: lasciatevi ispirare dalla stagione come abbiamo fatto noi, scegliendo dei saporiti asparagi spadellati, e completate con gusto la pietanza abbinandola a un piatto primaverile come la one-pot di riso!