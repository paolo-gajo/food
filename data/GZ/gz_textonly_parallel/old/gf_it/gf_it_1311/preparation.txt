Per realizzare i bocconcini di pollo allo zafferano iniziate dalla pulizia degli asparagi bianchi: lavateli, asciugateli, quindi eliminate l’estremità più coriacea [1], tagliateli diagonalmente [2] e teneteli da parte. Procedete allo stesso modo con i comuni asparagi verdi: dopo averli lavati e asciugati tagliate via la base che è la parte più dura [3],
affettate anche questi in diagonale [4] e teneteli da parte. Mondate e affettate sottilmente lo scalogno [5]. Scaldate l’olio in un tegame, aggiungete lo scalogno [6]
e gli asparagi, salate [7], pepate e cuocete a fuoco medio per 7-8 minuti, aggiungendo circa 100 g di acqua [8] per non far asciugare le verdure. Una volta che saranno cotti, teneteli da parte e occupatevi del pollo.
Tagliate il petto di pollo a strisce e poi riducetele a cubetti di circa 1,5-2 cm (10-11). Sbucciate l’aglio e affettatelo finemente [12].
Tagliate a rondelle il peperoncino fresco [13], quindi scaldate poco olio in padella, aggiungete l’aglio e il peperoncino [14] e lasciate rosolare per un paio di minuti. Intanto infarinate i dadini di pollo in un setaccio, così da eliminare la farina in eccesso [15].
Una volta che l’olio si sarà insaporito, aggiungete il pollo [16], lasciate rosolare e poi bagnate con circa 100 g di acqua, o quanto basta per non far asciugare il pollo. Mentre il pollo cuoce, sciogliete lo zafferano in poca acqua tiepida (circa 20 g) [18]
e aggiungetelo alla preparazione [19]; salate, mescolate e proseguite la cottura, i bocconcini devono cuocere in totale per circa 10 minuti [20], il tempo può variare in base alla loro grandezza. Realizzate una cremina per addensare la preparazione: in una ciotolina versate un cucchiaino di fecola, stemperatela con un paio di cucchiai di acqua (circa 20 g) [21]
e mescolate per ottenere una miscela omogenea [22]. Aggiungete la fecola sciolta in acqua alla preparazione ancora calda [23] e mescolate. I vostri bocconcini di pollo allo zafferano sono pronti [24], serviteli accompagnandoli con il contorno di asparagi.