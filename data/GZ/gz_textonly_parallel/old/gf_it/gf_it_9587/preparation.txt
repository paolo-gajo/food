Per realizzare i blondies alle pere iniziate sbucciando le pere e poi tagliatele a dadini di circa 1 cm [1]. Ponete i dadini di pera in una padella [2], aromatizzate con un cucchiaino di cannella [3] e fateli saltare velocemente e a fuoco vivace.
Passati pochi minuti, spegnete il fuoco e lasciateli raffreddare completamente [4] e occupatevi dell'impasto: ponete il latte condensato in una ciotola capiente [5] unite lo zucchero di canna e con uno sbattitore elettrico (oppure con una frusta a mano) montate il composto [6].
In una ciotola ponete la farina e il lievito setacciati [7], aggiungete il sale e unite le polveri al composto di latte condensato [8]. Incorporate il burro fuso intiepidito [9] e amalgamate gli ingredienti, sempre con la frusta elettrica,
fino ad ottenere un composto morbido e omogeneo [10]. Per ultimo aggiungete i bocconcini di pera aromatizzati alla cannella [11] e mescolate con una spatola [12].
Imburrate una teglia rettangolare che misuri 20x26 cm, foderate con la carta forno ( per tutti i dettagli consultate la scheda: come foderare una teglia con carta da forno). Versate l’impasto nella teglia e distribuite bene il composto aiutandovi con una spatola (13-14). Cuocete in forno statico preriscaldato a 180° per circa 40 minuti (se usate il forno ventilato a 160° per 30 minuti) fino a quando la superficie non risulterà ben dorata [15]. Lasciate raffreddare il dolce,
rovesciatelo su un tagliere [16] e tagliatelo a strisce [17] e poi da queste ricavate dei cubotti. I vostri blondies alle pere sono pronti per essere gustati, se gradite potete spolverizzarli con lo zucchero a velo [18]!