Per preparare i bastoncini di sfoglia al formaggio, srotolate la pasta sfoglia su di un piano di lavoro e stendetela leggermente con il mattarello [1] (nel caso la pasta sfoglia abbia forma rotonda, con una rotella tagliapasta a lama liscia ricavate un quadrato). In una ciotolina sgusciate l'uovo e sbattetelo con un pizzico di sale [2], aggiungete un cucchiaio di latte [3] ed emulsionate.
Distribuite il composto con un pennello da cucina sulla superficie della pasta sfoglia [4]. Quindi spolverizzate con il Parmigiano [5]. A questo punto dividete idealmente il quadrato di sfoglia in tre rettangoli uguali: sul primo distribuite uniformemente i semi di papavero neri [6];
cospargete il secondo rettangolo con semi di papavero bianchi [7] e il terzo con la paprika [8]. Con una rondella a lama liscia, realizzate delle strisce di circa 2 cm di spessore in senso verticale [9].
Poi tagliate la sfoglia anche in senso orizzontale, praticando strisce di circa 8-10 cm di spessore [10]: avrete così realizzato tanti rettangoli di 8-10x2 cm. Iniziate dalle striscioline condite con i semi di papavero neri e torcetele facendo in modo che il ripieno resti sull’esterno [11]; proseguite anche con le striscie ai semi di papavero bianco [12],
quindi terminate con le striscioline condite con la paprika [13]. Disponete tutte le striscioline su una leccarda foderata di carta da forno [14] e cuocete in forno statico preriscaldato a 200° per circa 8 minuti. Quando saranno ben dorati, estraeteli [15] e lasciate raffreddare i bastoncini di sfoglia al formaggio prima di portarli in tavola!