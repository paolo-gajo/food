Simili agli spaghetti ma più grossi, i pici sono un formato di pasta fresca tipico della Toscana che solitamente richiama condimenti tradizionali come l’aglione, le briciole o una rivisitazione della cacio e pepe. Noi oggi vi proponiamo i pici con datterini e ricotta al profumo di limone! Il sugo di pomodorini freschi al basilico insaporito con aglio e acciughe incontra la freschezza della scorza di limone e della ricotta, che in poche mosse diventerà ancora più morbida e cremosa. Un mix di sapori mediterranei che si abbina perfettamente alla consistenza rustica e porosa dei pici. Provate anche voi i pici con datterini e ricotta al profumo di limone, una ricetta semplice e appetitosa che valorizza una delle tante imperdibili specialità della nostra Penisola!