Per realizzare i pici con datterini e ricotta al profumo di limone, per prima cosa preparate la pasta fresca: sistemate la farina a fontana su una spianatoia e versate al centro l’olio [1] e l’acqua tiepida poco per volta [2] mentre mescolate con le mani [3].
Lavorate il composto fino ad ottenere un impasto piuttosto duro, liscio e omogeneo [4]. Formate una palla [5], copritela con la ciotola capovolta e lasciate riposare a temperatura ambiente per 30 minuti. Nel frattempo lavate e tagliate i pomodorini a metà [6].
Passate alla preparazione del condimento: scaldate l’olio in una padella con i filetti di acciughe [7], poi aggiungete l’aglio grattugiato [8] e il concentrato di pomodoro [9]. Fate rosolare per un paio di minuti.
A questo punto unite i pomodorini [10] e fateli saltare a fiamma vivace per circa 5 minuti, poi salate moderatamente e aggiungete il mazzetto di basilico [11]. Coprite con il coperchio [12] e cuocete a fuoco dolce per 15 minuti. Quando la salsa si sarà ristretta spegnete il fuoco e rimuovete il basilico.
Per realizzare la ricotta montata mettete la ricotta in un contenitore, salate, pepate e aromatizzate con la scorza grattugiata del limone [13]. Unite l’olio a filo [14] mentre frullate con un mixer a immersione con movimenti dal basso verso l’alto [15].
Trascorso il tempo di riposo dell’impasto stendetelo con un mattarello a uno spessore di 1 cm [16], poi tagliate delle strisce della larghezza di mezzo cm [17]. Lavorate ciascuna striscia con la punta delle dita per allungarla e formare un cordoncino [18].
Una volta che i pici saranno pronti [19], portate a bollore una pentola di acqua salata e cuoceteli per circa 3 minuti [20]. Scolate i pici in una ciotola e aggiungete il sugo di pomodorini [21], alternando la pasta al condimento. Mescolate bene per amalgamare il tutto.
Completate ogni piatto con una cucchiaiata di ricotta montata [22], della scorza di limone grattugiata [23], una macinata di pepe e qualche fogliolina di basilico. I vostri pici con datterini e ricotta al profumo di limone sono pronti per essere serviti [24]!