Per realizzare il timballo di polenta e cotechino servirà un cotechino già cotto; se non disponete di uno avanzato potete realizzarlo seguendo le nostre indicazioni che trovate nella ricetta del cotechino con le lenticchie. Occupatevi quindi della preparazione della polenta: in un tegame dal bordo alto versate l’acqua, insieme all’olio e al sale [1], e fatela scaldare per bene. Aggiungete la farina nella pentola a pioggia [2] e mescolatela per bene con un cucchiaio di legno per evitare la formazione di grumi [3].
Dovrete ottenere una polenta piuttosto densa [4]. Mettete in una ciotola il cotechino già cotto e schiacciatelo con una forchetta [5] per ottenere una sorta di ragù, poi conditelo con la senape, il rosmarino tritato [6]
e il pepe nero [7]. Mescolate per insaporire e tenete da parte [8]. Tagliate la toma a cubetti irregolari [9].
Imburrate uno stampo da ciambella del diametro di 20 cm e alto 8 cm, aiutandovi con un pennello per ungere bene tutto il bordo ondulato [10]. Ora versate parte della polenta sul fondo e sui bordi [11], pressandola con le dita leggermente inumidite [12].
Dopo aver rivestito tutto lo stampo [13], farcite l'interno con il cotechino e il formaggio [14] e ricoprite con la polenta rimanente [15].
Pressate bene la superficie in modo che sia il più possibile uniforme [16], quindi cuocete in forno statico preriscaldato a 200° per 30 minuti. A cottura ultimata, sfornate il timballo [17] e lasciatelo raffreddare completamente, dopodiché sformatelo rovesciandolo su un piatto da portata [18]. Il vostro timballo di polenta e cotechino è pronto, potete servirlo tagliato a fettine e guarnito con aceto balsamico a piacere.