Puntuale come ogni fine anno, il cotechino con le lenticchie è il protagonista indiscusso del cenone di Capodanno, consumato in segno di buon auspicio per i giorni a venire, come tradizione vuole. Prima dello scoccare della mezzanotte un assaggio di questa pietanza è quindi d’obbligo. Negli anni passati vi abbiamo suggerito come riproporla in modo creativo e appetitoso con ricette insolite come i nidi, le millefoglie e i ravioli. Tutte preparazioni in cui lenticchie e cotechino sono stati deliziosamente rivisitati. Quest’anno non saremo da meno e vi proponiamo un maestoso timballo di polenta e cotechino! Un piatto unico ricco e saporito, un modo raffinato per proporre con gusto una preparazione tipica dell’ultimo dell’anno. La polenta avvolge una farcitura filante e dai sapori stuzzicanti da scoprire al taglio della prima fetta!