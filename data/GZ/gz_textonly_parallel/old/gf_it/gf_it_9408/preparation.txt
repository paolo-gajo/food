Versate la farina nella ciotola della planetaria, aggiungete il lievito e metà dell’acqua a temperatura ambiente [1]. Cominciate ad impastare con il gancio e versate a filo il latte a temperatura ambiente [2]. Una volta che l’impasto avrà preso forma aggiungete il sale [3].
Quindi unite anche l’ultima metà dell’acqua, in modo da far sciogliere bene il sale [4]. Continuate ad impastare fino ad ottenere un impasto liscio ed elastico, che si staccherà dai bordi della planetaria [5]. A questo punto versate l’olio a filo, sempre continuando ad impastare [6].
Aspettate che l’olio venga assorbito completamente e non appena l'impasto sarà pronto [7], estraetelo dalla planetaria, dategli una forma sferica con le mani [8] e ponetelo in una ciotola capiente leggermente unta [9]. Coprite con pellicola e fate lievitare fino al triplicare del volume, cioè almeno per 2 ore.
Nel frattempo occupatevi del taglio delle verdure: tagliate a fette sottili le zucchine [10] e le melenzane (circa 3 mm)[11]. Quindi ponetele su una griglia bollente unta con un filo di olio [12].
Terminate di grigliare [13] e tenete le verdure da parte. A questo punto tagliate anche gli altri ingredienti: la mozzarella a fette, le olive nere a rondelle [14] e i capperi tritati [15].
In ultimo tagliate la cipolla a julienne fine [16]. Passate le due ore riprendete il vostro impasto ormai lievitato [17], trasferitelo su una spianatoia ben infarinata e iniziate a stenderlo con il mattarello [18].
Ricavate un rettangolo di circa 45x30 cm [19] e da questo con un coltello, ritagliate 8 strisce di pasta, larghe circa 5 cm [20]. Poi potete iniziare a condire le singole strisce: ad esempio noi abbiamo scelto di farcirne tre con del pomodoro [21].
aggiungendo poi su una solo l'origano, su un'altra mozzarella e prosciutto, e sull’ultima alici , capperi e olive. Per le strisce bianche rimanenti abbiamo scelto di farcirne una con robiola e zucchine (22-23-24), un’altra con robiola e melanzane e in ultimo una con tonno e cipolla.
Una volta farcite le strisce di pasta, tagliatele a metà [22] e arrotolatele su loro stesse, in modo da ottenere delle piccole girelle [23]. Quindi posizionatele in maniera verticale nel frattempo che procedete con le altre [24].
Prendete una teglia in porcellana tonda da 22 cm, ungetela leggermente e disponete le girelle farcite [25], alternandole. Lasciate lievitare a temperatura ambiente per 30 minuti [26] e infornate in forno statico a 190°C per 45 minuti (per il forno ventilato 170° per 35 minuti) [27].