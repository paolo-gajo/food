Che magico profumo proviene dalla cucina! Cosa bolle in pentola? Un succulento brodo di carne, una delle preparazioni di base della cucina italiana assieme al parente stretto, il brodo vegetale. Ogni nonna, mamma o famiglia che si rispetti custodisce il segreto per il brodo perfetto ma noi oggi abbiamo deciso di condividere con voi la nostra versione. Immaginate che comodità avere un brodo di carne sempre pronto all’uso per preparare i vostri piatti invernali preferiti: ravioli, cappelletti, passatelli o per cuocere straordinari risotti! Il brodo nelle ricette fa la differenza, infatti, e se preparato in casa ha tutto un altro sapore, grazie all'utilizzo di ingredienti genuini, agli aromi che lo impreziosiscono e a una cottura prolungata per dargli la giusta corposità. Una volta pronto, potete anche utilizzare la carne lessa per realizzare delle gustosissime polpette di bollito e ricotta!