Per preparare i sigari con caprino e miele al rosmarino prendete i 3 fogli di pasta fillo e sistemateli uno sopra all'altro. Con un coltellino incidete i 3 fogli in modo da ricavare 12 rettangoli da 8x10 cm [1]. I rettangoli di pasta dovranno essere lunghi quanto il vostro cilindro di metallo e abbastanza larghi da poter arrotolare la pasta intorno al cilindretto per 3 volte. I nostri cilindri sono lunghi 8 cm e hanno un diametro di 1 cm. Imburrateli e arrotolate la pasta intorno, stringendola bene e facendo in modo che sporga più da un lato, in questo modo sarà facile poi estrarre i cilindri (2-3). 
Arrivati alla fine, sigillate il lembo esterno spennellandolo con dell'acqua [4]. Se la pasta dovesse seccarsi potete spennellare i rettangolini con dell'acqua prima di arrotolarli. Proseguite nello stesso modo anche con gli altri cercando di lavorare abbastanza rapidamente perché la pasta fillo tende a seccarsi [5] e disponeteli su un vassoio foderato con carta forno. Nel frattempo scaldate l'olio fino alla temperatura di 160°. Quando l'olio sarà arrivato a temperatura immergete un cilindro per volta [6] o, se la padella è abbastanza capiente, al massimo 2, in modo che non si tocchino tra loro. 
Cuoceteli per un paio di minuti al massimo fino a che non saranno ben dorati, poi scolateli [7] e adagiateli su un vassoio foderato con carta assorbente. Lasciateli intiepidire prima di estrarre i cilindri molto delicatamente (8-9). 
A questo punto preparate la crema al caprino: versate il formaggio in una ciotola e unite la scorza grattugiata del limone [10], aggiungete un filo d'olio [11], una macinata di pepe e lavorate il tutto con un cucchiaio [12], fino ad ottenere una crema liscia. Trasferite la crema in una sacca da pasticciere, con bocchetta rigata da 0,6 mm, e tenetela da parte. 
Realizzate adesso il miele al rosmarino: versate il miele in una ciotolina e scaldatelo al microonde, poi sfogliate il rosmarino e tritatelo finemente [13]. Aggiungete il rosmarino al miele nella ciotolina e mescolate [14]. Farcite i cannoli prima da un lato [15] 
e poi dall'altro [16]. Disponeteli man mano su un piatto e guarnite con qualche goccia di miele al rosmarino [17], prima di servirli [18].