Per preparare l'acqua cotta come prima cosa preparate il brodo vegetale e tenetelo in caldo. Iniziate a sbucciare le cipolle [1], poi tagliatele a metà [2] ed affettatele sottilmente [3]. 
Trasferitele in una ciotola e passate al sedano. Come prima cosa lavatelo bene, poi tagliate a fettine abbastanza sottili sia le costole [4], che le foglie [5]. Versate l'olio in un tegame [6], 
accendete il fuoco e aggiungete le cipolle e il sedano [7]. Unite l'acqua [8] e aggiungete il sale [9]. 
Mescolate con un mestolo di legno [10] e lasciate cuocere fino a che l'acqua non sarà completamente evaporata. Dopo potete aggiungere i pomodori pelati [11] e, utilizzando il mestolo, schiacciarli delicatamente per romperli [12]. 
Mescolate il tutto [13], aggiungete il brodo vegetale caldo [14], mescolate ancora e portate a cottura per circa 40 minuti, eventualmente coprendo con un coperchio [15] e mescolando di tanto in tanto. 
Quando l'olio sarà affiorato in superficie aggiungete delle foglioline di basilico e aggiungete le uova rompendole direttamente in padella [16]. Disponetele distanziandole tra di loro. Aggiustate di sale [17] e coprite con un coperchio [18]. 
Lasciate velare le uova, ci vorranno circa 4-5 minuti [19]. Nel frattempo rompete una fetta sottile di pane toscano raffermo, in ciascuna cocotte. Potrete spezzarlo con le mani e disporlo in modo da foderare il fondo [20]. Aggiungete sopra il pecorino grattugiato [21]
e con un mestolo unite anche la zuppa, facendo in modo di prendere anche un uovo per ciascuna cocotte [22]. Guarnite con un filo d'olio a crudo, una fogliolina di basilico [23] e servite la vostra zuppa [24]. 