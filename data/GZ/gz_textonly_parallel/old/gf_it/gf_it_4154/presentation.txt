Un piatto non è solo un elenco di ingredienti, modo di prepararli e tempi di cottura. A volte un piatto è un racconto, una storia, una memoria. E diviene una ricetta che ristora, che scalda cuori e rifocilla animi. Come nel caso dell'acquacotta, l'antica minestra della tradizione toscana che parla di contadini, carbonai, pastori e spaccalegna della Maremma in un tempo in cui la fame faceva aguzzare l’ingegno e le minestre erano l’unico pasto che ci si poteva permettere dopo le fatiche del lavoro. Un piatto di fortuna che si arricchiva con quello di cui si disponeva e che la stagione offriva: pomodori, sedano, cipolle, erbette selvatiche, formaggio locale per insaporire e poi un bell’uovo per dare sostanza, da tuffare nella zuppa appena pronta così da permettergli di cuocere nel brodo caldo... una minestra povera ma allo stesso tempo ricca di nutrienti, come la zuppa del contadino o la zuppa alla pavese, tipica di un'altra regione del nostro bellissimo Paese. Qualche fetta di pane raffermo tostato completa il piatto rendendolo ancora più ricco. L’acquacotta, cucinata per Giallozafferano da Valeria Piccini, è una pietanza semplicemente buona, genuina e gustosa che mantiene vivi i sapori di una volta rustici e sinceri.