Il pan di Spagna è una delle ricette più classiche della pasticceria, una base da cui partire per creare squisiti dolci. In passato vi abbiamo regalato una versione senza glutine e una variante al cacao, ma oggi volevamo ottenere un gusto rustico e casereccio, così abbiamo preparato questo soffice pan di Spagna integrale. L'utilizzo resta lo stesso, infatti, potrete farcirlo con la vostra crema preferita per un compleanno imminente o utilizzarlo per creare dolci al cucchiaio, come una cremosa zuppa inglese, o scenografici come lo zuccotto! Ma c'è chi ama mangiarlo anche a colazione con il latte o tostarlo e spalmarlo con la confettura... qualsiasi utilizzo sceglierete il pan di Spagna integrale vi regalera un gusto autentico!