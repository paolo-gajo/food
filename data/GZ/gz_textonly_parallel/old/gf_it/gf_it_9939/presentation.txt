Con la ricetta del pangiallo romano manteniamo in vita una tradizione culinaria che ha origini molto antiche, questo dolce rustico, infatti, si preparava in occasione del solstizio d’inverno in epoca Romana per auspicare il ritorno del sole. Per questo motivo le pagnotte ricche di frutta secca, uvetta, miele e canditi si presentano con una forma tondeggiante e un colore dorato conferito dallo zafferano, spezia immancabile in questo pane. Con il passare del tempo la memoria di questo dolce non è andata persa, anzi, il pangiallo è entrato a far parte dei dolci tipici natalizi e qui vi proponiamo una gustosa versione, ricca di frutta secca e candita.