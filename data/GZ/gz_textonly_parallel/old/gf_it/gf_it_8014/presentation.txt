La mini tatin ai funghi è un’originale versione salata del tipico dolce francese in formato monoporzione. La caratteristica che rende unica la tatin è la sua preparazione: per realizzarla infatti si prepara una farcia, che viene poi ricoperta da uno strato di pasta brisèe e cotta in forno. A cottura ultima si rovescia la teglia su un piatto di portata e voilà, il gioco è fatto, ecco pronta una gustosa tatin dall’aspetto invitante. La ricetta che vi proponiamo oggi è irresistibile: uno strato di pasta brisè aromatizzata alle erbe ricoperto da una farcia ai funghi molto saporita. Per rendere ancora più elegante la preparazione abbiamo realizzato delle monoporzioni, ideali da servire come piatto unico oppure da tagliare a fette e offrire in un buffet come antipasto sfizioso. Vi piace la ricetta? Cliccate qui e troverete altre idee per realizzare le vostre tatin.