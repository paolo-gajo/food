Quando si parla di ricette di cheesecake c’è l’imbarazzo della scelta: cotta o fredda, mini o maxi, con mascarpone o ricotta oppure senza panna per una versione più leggera… ma l’unica vera regina incontrastata è lei, la New York cheesecake! La classica base di biscotti e burro accoglie una crema morbida e avvolgente realizzata con formaggio e panna. La gelatina non è necessaria perché sarà l’amido di mais ad addensarla durante la cottura in forno. Caratterizzato da un bordo alto e spesso, questo dolce iconico è guarnito con un topping di panna acida e frutti di bosco come vuole la tradizione. Voi però potete scegliere la copertura che preferite: che sia una salsa al cioccolato o al caramello oppure un semplice strato di confettura, con la New York cheesecake si va sempre sul sicuro!