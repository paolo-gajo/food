Per preparare le crostatine con composta di mele, per prima cosa realizzate la pasta frolla alle nocciole: ponete in un mixer la farina 00 e lo zucchero a velo [1], poi il burro freddo tagliato a pezzi e il sale [2]. Tagliate a metà il baccello di vaniglia e con la punta di un coltellino, grattate i semini [3] e
aggiungeteli direttamente nel mixer [4]. Frullate tutto fino ad ottenere un composto sabbioso [5]. Trasferite il composto ottenuto su una spianatoia, aggiungete la farina di nocciole [6] e mescolate per amalgamare i due composti. Se non trovate la farina di nocciole, fate tostare 100 g di nocciole in forno per qualche minuto e una volta ben fredde, tritatele finemente in un mixer.
Create al centro della farina una fontana e unite l'uovo intero più i 2 tuorli [7] e iniziate a raccogliere gli ingredienti con le mani [8] quindi impastate fino ad ottenere un impasto liscio e compatto [9]. Avvolgete il panetto nella pellicola e lasciatelo riposare in frigorifero per almeno 2 ore.
Trascorso questo tempo, riprendete la pasta frolla e stendetela, con l'aiuto di un matterello, in una sfoglia piuttosto sottile, circa mezzo cm [10]; se l'impasto dovesse risultare appiccicoso, aiutatevi con una spolverizzata di farina. Foderate 5 stampini per crostatine antiaderenti rotondi, del diametro di 10 cm e alti 3 cm [11]; se non avete gli stampini antiaderenti, ricordatevi di imburrarli e infarinarli. Fate aderire bene la pasta frolla allo stampino e poi con il matterello, eliminate la pasta in eccesso premendo sui bordi dello stampo [12]. Reimpastate i ritagli e stendeteli nuovamente per foderare un altro stampo.
Bucherellate il fondo delle crostatine con i rebbi di una forchetta [13] e procedete con la cottura alla cieca (per maggiori dettagli guardate la nostra Scuola di Cucina: come fare la cottura alla cieca): ponete all'interno delle crostatine un foglio di carta da forno e riempitele con dei legumi secchi in modo che la frolla non si gonfi durante la cottura [14]. Cuocete le crostatine in forno statico preriscaldato a 180° per 15 minuti (se ventilato 160° per 10 minuti), quindi eliminate i fagioli e continuate la cottura ancora per 5 minuti. Una volta cotte, fate raffreddare le vostre crostatine [15].
Passate alla preparazione della crema al burro (per la scheda ricetta clicca qui): ponete in un pentolino dal fondo spesso, lo zucchero con l’acqua, fate sciogliere lo zucchero a fuoco dolce. Quando lo zucchero si sarà sciolto, non mescolate più e misurate, con un termometro per alimenti, che lo sciroppo arrivi a 121° [16]. Nel frattempo, mettete i tuorli in una planetaria, oppure lavorate con le fruste di uno sbattitore elettrico, e montateli a velocità media [17] per ottenere un composto chiaro e spumoso. Aggiungete lo sciroppo di zucchero a filo [18] e continuate a montare fino a completo raffreddamento del composto.
Mentre i tuorli montati si raffreddano, lavorate il burro a temperatura ambiente con i semini dell'altra metà del baccello di vaniglia aiutandovi con una spatola fino a renderlo una crema, e incorporate quindi il burro ai tuorli montati [19]. Continuate a montare per avere un composto ben spumoso e cremoso [20] che trasferirete in una sac-à-poche e farete riposare in frigorifero fino al momento di utilizzarla [21].
Preparate ora la composta di mele: lavate e sbucciate la mela [22], eliminate il torsolo e tagliatela a cubettini [23]. Cuocete i pezzi di mela in padella antiaderente a fuoco moderato con il burro [24] per circa 3 minuti.
Sfumate con lo spumante (o il vino bianco) e il succo di limone filtrato [25]; coprite con un coperchio [26] e lasciate cuocere la composta di mele per circa 20 minuti, fino a che le mele non saranno ben tenere [27].
Realizzate le roselline di sfoglia e mele che serviranno come decorazione: lavate la mela e tagliatela a metà, pareggiatela per eliminare la parte del torsolo e dei semi, quindi tagliatela a fettine molto sottili 1-2 mm, tenendo la mela con la parte piatta verso il basso [28]. In un pentolino fate sciogliere lo zucchero nell'acqua [29], unite il succo di limone filtrato [30] e portate a bollore il liquido.
Aggiungete le fettine di mela e sbollentatele per 7-8 minuti [31]; una volta pronte, scolatele e fatele raffreddare. Stendete leggermente la pasta sfoglia già pronta con il matterello [32] e ricavate 10 strisce larghe circa 1 cm e lunghe 10 cm [33].
Ponete sulla striscia di pasta sfoglia le fettine di mele leggermente sovrapposte [34] e arrotolate la striscia, per formare una rosellina [35]. Procedete in questo modo fino a formare 10 roselline. Aprite leggermente i petali delle roselline e ponetele su una leccarda ricoperta di carta forno [36] quindi infornatele in forno statico preriscaldato a 180° per 30 minuti circa (se ventilato 160° per 25 minuti).
Una volta pronte tutte le diverse preparazioni, potete comporre le vostre crostatine con composta di mele: sformate i gusci di frolla alle nocciole dallo stampino e trasferiteli su di un piatto da portata. Farcite ogni crostatina prima con la crema al burro [37], lasciando mezzo cm dal bordo [38] e poi con la composta di mele [39].
Spolverizzate con lo zucchero a velo le roselline di sfoglia ormai pronte [40] e decorate le crostatine con esse ponendole al centro [41]. Terminate con una fogliolina di menta ed ecco pronte le vostre crostatine con composta di mele [42].