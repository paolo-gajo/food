Per preparare le sfogliatelle frolle iniziate a realizzare la pasta frolla. Nella ciotola di una planetaria dotata di gancio a foglia versate il burro freddo ma plastico e lo zucchero semolato [1]. Mescolate a velocità moderata [2] e non appena saranno ben amalgamati e avrete ottenuto una sorta di crema unite il miele [3].
Aggiungete poi la scorza di mezza arancia [4], quella di mezzo limone [5] e i semi di un mezzo baccello di vaniglia [6]. Se la planetaria non dovesse raccogliere tutto potete aiutarvi con una spatolina per amalgamare gli ingredienti al meglio. 
Rompete l'uovo in una ciotolina e sbattetelo leggermente. Unitelo in planetaria aggiungendone poco per volta [7], fino a che non sarà completamente assorbito [8]. Anche in questo caso potete aiutarvi con una spatolina per amalgamare gli ingredienti. Non appena la massa sarà amalgamata aggiungete l'ammoniaca [9] e continuate a mescolare.
A questo punto setacciate la farina [10] e unitela in planetaria [11]. Non appena la farina sarà completamente assorbita spegnete la macchina [12].
Trasferite la frolla su un vassoietto [13] e appiattitela con una spatola [14]. Coprite con della pellicola trasparente [15] per alimenti e riponete in frigorifero per almeno 4 ore.
Nel frattempo occupatevi di preparare il ripieno. Versate l'acqua in un tegame e salatela leggermente [1]. Non appena inizierà a bollire versate il semolino a pioggia mescolando di continuo con una frusta [2], in modo da evitare la formazione di grumi. Lasciate cuocere per 3-4 minuti utilizzando un mestolo di legno e girando ininterrottamente [3].
Non appena il semolino sarà asciutto [4] versatelo in una pirofila, schiacciate leggermente e coprite con la pellicola a contatto [5]. Lasciatelo raffreddare completamente, poi trasferitelo nella ciotola di una planetaria dotata di foglia; unite anche i canditi [6] e azionate la macchina per ammorbidire il semolino
Aggiungete poi la ricotta in due volte [7] e quando sarà ben amalgamata al semolino aggiungete anche lo zucchero [8]. Unite poi tutti gli aromi: la cannella, la scorza di mezza arancia grattugiata, quella di limone e i semi della mezza bacca di vaniglia [9]. 
Mescolate ancora e in ultimo aggiungete l'uovo [10]. Non appena il ripieno sarà pronto [11] e l'uovo sarà stato completamente assorbito, trasferitelo in una sac-à-poche [12], non sarà necessario utilizzare una bocchetta. 
Riprendete la frolla e trasferitela su una spianatoia leggermente infarinata [1]. Ricavate un filone [2] e utilizzando le mani spezzate dei pezzi di frolla di circa 50 grammi [3]. 
Ne otterrete 11 [4]; per dare maggiore uniformità alle vostre sfogliatelle frolle facendo scorrere le porzioni di impasto tra i due palmi delle mani dategli una forma sferica [5]. Utilizzando un mattarello [6] 
date a ciascun pezzo di pasta frolla una forma ovale [7] e farcite generosamente con il ripieno al centro di ogni pezzetto di impasto steso [8]. Piegate poi a mò di fagottino, ripiegando la pasta da un estremo dell'ovale all'altro [9] in modo da foderare il ripieno;
sigillate i bordi facendo una leggera pressione con le dita [10]. Utilizzando poi un coppapasta rotondo dal diametro di 9 cm, eliminate gli eccessi di pasta coppando attorno all'impasto farcito [11], in modo da ricavare le vostre sfogliatelle frolle [12]. Rimpastate gli scarti di frolla e utilizzateli per creare altre 4 sfogliatelle, procedendo allo stesso modo. 
Disponete le frolle man mano su una leccarda foderata con carta forno [13] ed esercitate una leggera pressione con l'indice per creare una rientranza alla base dei fagottini e realizzare la classica forma a conchiglia [14]. Lasciate riposare per tutta la notte in frigorifero coprendo con la pellicola per alimenti [15]. 
Trascorsa una notte riprendete le sfogliatelle e spennellatele con l'uovo leggermente sbattuto [16]. Poi cuocete in forno statico preriscaldato a 225° per 18-20 minuti fino a che risulteranno ben dorate. A questo punto sfornate [17], lasciate intiepidire e gustate le vostre sfogliatelle frolle [18].