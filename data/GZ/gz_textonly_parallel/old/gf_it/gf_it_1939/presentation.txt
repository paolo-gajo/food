Siete amanti dei cornetti o dei croissant, ma preferite iniziare la giornata con salumi e formaggi piuttosto che con qualcosa di dolce? Per voi ci sono i croissant salati! Sfogliati, fragranti e dal profumo di burro che inebria i vostri sensi, queste brioches hanno un gusto molto neutro e si possono farcire con quello che più amate! Qualche esempio? Prosciutto, formaggio e pomodoro oppure salame e melanzane o ancora tonno maionese e insalata... insomma le farciture sono veramente tante, dovrete solo dar sfogo alla vostra fantasia! I croissant salati vengono realizzati con una pasta sfoglia fatta in casa, ma con un ordine delle pieghe diverso da quello classico! Sono perfetti da preparare per arricchire un buffet assieme ai rustici saccottini salati magari. Non dovrete far altro che personalizzarli con semi diversi e in questo modo sarà facilissimo distinguere le farciture! 