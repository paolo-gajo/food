Per realizzare i nugget di pollo, per prima cosa preparate la pastella: in una ciotola versate la farina, l’uovo e il latte [1], salate [2] e mescolate con la frusta fino ad ottenere un composto liscio e omogeneo [3]. Coprite la ciotola con pellicola e riponetela in frigorifero mentre proseguite col resto della ricetta.
Tagliate il petto di pollo a pezzettoni [4], poi fate la stessa cosa con il pane [5] e la cipolla [6].
Versate il pollo e il pane in un mixer dotato di lame d’acciaio [7], unite anche la cipolla [8] e insaporite con la senape [9]
e il sale [10]. Azionate il mixer e frullate tutto fino a che il composto si staccherà dalle pareti [11], dopodiché trasferite l’impasto in una ciotola e predisponete un vassoio su cui adagiare i nugget. A questo punto inumidite le mani, prelevate dei pezzetti di impasto e formate dei bocconcini [12]: non importa che abbiano una forma regolare, ciò che conta è che siano più o meno tutti della stessa dimensione.
Quando tutti i nugget saranno formati [13], immergeteli uno per volta nella pastella [14] e fate scolare quella in eccesso, poi ricopriteli col pangrattato [15].
Riscaldate l’olio di semi in un pentolino fino alla temperatura di 170° e friggete pochi pezzi per volta [16] per un paio di minuti, giusto il tempo di farli dorare uniformemente, poi scolateli e trasferiteli su un foglio di carta assorbente [17]. I vostri nugget di pollo sono pronti per essere gustati ben caldi [18], accompagnati con le vostre salse preferite!