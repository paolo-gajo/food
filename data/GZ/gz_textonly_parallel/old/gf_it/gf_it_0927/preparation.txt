Per preparare la torta Saint Honoré con pan di Spagna iniziate dalla realizzazione del pan di Spagna, con il metodo diviso a freddo. Dividete i tuorli dagli albumi [1] e montate questi ultimi con metà dose di zucchero [2], fino ad ottenere un composto bianco e spumoso [3].
Unite i tuorli con la parte restante di zucchero [4] e montate anche questi con uno sbattitore [5], fino ad ottenere una massa gonfia e di un colore giallo chiaro. Unite delicatamente i tuorli sbattuti agli albumi [6],
mescolando con una frusta [7], e aggiungete un pizzico di sale. Setacciate assieme la fecola con la farina [8], unendo le polveri alla massa di uova e zucchero con una spatola, delicatamente e senza smontare il composto [9].
Versate il tutto dentro ad una tortiera imburrata e infarinata del diametro di 22 cm [10], quindi infornate in forno statico a 180° per circa 40-45 minuti (se utilizzate il forno ventilato cuocete a 160° per circa 40 minuti). Sfornate il pan di Spagna [11] e mettetelo a raffreddare su di una gratella [12].
Dedicatevi alla preparazione della crema pasticcera al cioccolato. Tritate il cioccolato fondente grossolanamente e mettete i fogli di gelatina in ammollo in una ciotola colma di acqua ben fredda [1]; lasciatela ammorbidire così per circa 10 minuti. Nel frattempo versate in un pentolino il latte, la panna, i tuorli [2] e lo zucchero [3].
Quindi mescolate con una frusta, aggiungendo anche l’amido di mais setacciato [4]. Accendete il fuoco e fate addensare sempre mescolando [5], poi togliete il pentolino dal fuoco e unite il cioccolato tritato [6].
Mescolate ancora fino a far sciogliere completamente il cioccolato e infine unite la colla di pesce [7], che avrete tolto dall’acqua e strizzato per bene; lasciate scioglierla completamente sempre mescolando [8]. La crema pasticcera al cioccolato è pronta. Ponetela in una ciotola, coperta a contatto con della pellicola trasparente [9] e mettetela a raffreddare in un' altra ciotola capiente con acqua e ghiaccio, perchè raffreddi molto velocemente; dopodichè trasferitela in frigorifero.
Preparate anche la crema pasticcera classica. Mettete i fogli di gelatina in ammollo in una ciotola colma di acqua ben fredda [1] e lasciatela ammorbidire per 10 minuti. Versate in un pentolino la panna, il latte [2], e i tuorli [3].
Mescolate con una frusta e aggiungete lo zucchero [4], i semini interni di una bacca di vaniglia [5] (dovrete prima inciderla a metà e poi raschiare via i semini con la lama di un coltellino sottile e affilato) e l’amido di mais sempre setacciato [6].
Accendete il fuoco e dolcemente portate ad addensare la crema mescolando sempre con la frusta [7] per evitare la formazione di grumi, poi unite la gelatina ammorbidita e ben scolata [8]. Mescolate per farla sciogliere completamente (ci vorranno pochi secondi), poi trasferite il tutto in una ciotola, coprite con pellicola trasparente a contatto [9], mettete a raffreddare in un' altra ciotola con acqua e ghiaccio, quindi trasferite in frigorifero.
Una volta che le vostre creme saranno ben fredde iniziate a preparare la meringa all'italiana. Versate in un pentolino l’acqua [1], 140 gr di zucchero [2] e lasciate cuocere fino a raggiungere la temperatura di 121° (aiutatevi con un termometro da cucina per misurare la temperatura esatta) [3].
Versate gli albumi nella ciotola di una planetaria e solo quando lo sciroppo sarà arrivato a 114°, aggiungete la parte restante di zucchero (40 g) [4] e azionate la planetaria. Quando lo sciroppo avrà raggiunto i 121°, unitelo a filo nella planetaria [5] che starà ancora montando a media velocità e lasciate in azione la macchina [6], fino a quando, toccando la ciotola con le mani, non sentirete che si è raffreddata completamente.
Una volta fredda la vostra meringa sarà pronta [7]. Ora, per preparare la crema chiboust dividete la meringa in due parti uguali. Unite metà della meringa alla crema pasticcera classica [8], e l’altra metà alla crema pasticcera al cioccolato [9]. Le due creme dovranno essere oramai ben fredde. Mescolate delicatamente con una spatola, travasatele in due sac-a-pochè distinte e riponete in frigorifero per un’ora.
Nel frattempo dedicatevi alla preparazione della bagna. Mettete in un pentolino l’acqua, il Grand Marnier [1] e lo zucchero [2]. Lasciate sul fuoco fino a che lo zucchero non sarà completamente sciolto [3], quindi fate raffreddare completamente. Se non volete utilizzare degli alcolici, potete usare degli aromi o essenze analcoliche a vostra scelta.
Procedete srotolando il rotolo di pasta sfoglia, e da questo, ricavate un disco di 22 cm con un coppapasta [4], bucherellatelo fittamente con i rebbi di una forchetta, sia in senso verticale che in quello orizzontale ( 5). Trasferitelo su una leccarda da forno e adagiatevi sopra una gratella di acciaio [6], in modo da evitare di gonfiarsi in cottura.
Cuocete in forno statico preriscaldato a 180° per circa 25 minuti (se utilizzate il forno ventilato cuocete a 160° per circa 20 minuti). Una volta che il disco sarà ben dorato, sfornatelo [7] e lasciatelo raffreddare su una gratella [8]. Riprendete il pan di Spagna, oramai freddo, tagliatelo a metà in modo da ottenere 2 strati [9].
Versate la bagna in un biberon da pasticceria e utilizzatene circa la metà per inzuppare lo strato inferiore del pan di Spagna [10]. Se non possedete un biberon, potete realizzare quest’operazione con un cucchiaio. Ricoprite l’intera superficie del pan di Spagna con la crema al cioccolato aiutandovi con una sac-à-poche [11], tenendone da parte una piccola quantità per la decorazione finale. Adagiate lo strato di pasta sfoglia ormai freddo sulla crema pasticcera al cioccolato [12].
Ricoprite l’intera superficie con la crema pasticcera aiutandovi con una sac-à-poche [13], tenendone un po’ da parte per farcire i bignè e per la decorazione finale. Adagiate il secondo disco di pan di Spagna [14], facendo una leggera pressione con le mani in modo da assestare il tutto, e inzuppate la superficie con la bagna rimasta [15]. Riponete quindi la torta in frigorifero.
Dedicatevi ora a farcire e glassare i vostri bignè. Realizzate prima di tutto il caramello: mettete in un pentolino l’acqua e lo zucchero [1], lasciate bollire fino a che lo sciroppo non si sarà trasformato in un caramello bruno [2]. Intingete subito un bignè alla volta nel caramello appena pronto [3] (fate molta attenzione a non toccare il caramello, che sarà bollente).
Lasciate scolare il caramello in eccesso nel tegame e poi ponete il bignè a testa in giù su di un foglio di carta forno [4] facendo attenzione che la parte piatta sia parallela al foglio e non inclinata. Lasciate raffreddare e indurire il caramello, poi girateli sulla base; noterete che si sarà formata una graziosa e caratteristica decorazione sul bignè, come se sopra di esso fosse poggiato un disco di caramello. Forate i bignè sulla base, riempiteli con la crema pasticcera avanzata, aiutandovi con la sac-à-poche [5] e riponete in frigorifero [6].
Dedicatevi in ultimo alla decorazione finale. Realizzate la crema chantilly: nella ciotola di una planetaria dotata di fruste versate la panna liquida fredda di frigo, insieme allo zucchero a velo setacciato [1] e ai semini di una bacca di vaniglia [2], quindi montate a velocità media [3].
Aiutandovi con una spatola, rivestite completamente la torta con la crema chantilly [4] e trasferite la restante in un sac-a-pochè munito di bocchetta larga a stella. Rivestite i bordi della torta con la granella di nocciola aiutandovi con un cucchiaio [5] (in alternativa potete utilizzare anche delle briciole di pan di Spagna o di pasta sfoglia). Ponete i bignè sui bordi della torta distanziandoli equamente tra di loro, e lasciando uno spazio vuoto tra un bignè e l'altro [6].
A questo punto realizzate un ciuffo di crema chantilly tra un bignè e l’altro con la sac-à-poche [7]. Ponete la crema pasticcera al cioccolato in una sac-a-pochè munita di bocchetta a goccia (tipica per la decorazione della torta Saint-Honorè) e create delle file di quenelle di crema [8], lasciando spazio tra una fila e l’altra. Inserite nello spazio rimasto altre file di quenelle questa volta fatte di crema pasticcera classica, usando sempre la sac-à-poche con bocchetta a goccia [9]. Ponete la torta Saint Honorè con pan di Spagna in frigorifero per almeno un’ora prima di servirla.