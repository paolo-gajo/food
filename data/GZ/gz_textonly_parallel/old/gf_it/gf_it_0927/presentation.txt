La Saint Honoré è una delle dolcezze tipiche francesi che ha conquistato rapidamente il palato di tutto il mondo. La ricetta che abbiamo scelto di proporvi oggi è una variante della classica torta francese, tipica delle pasticcerie italiane, che prevede l’aggiunta del pan di Spagna. Questo dolce maestoso, contiene al suo interno 5 delle 8 preparazioni di base della pasticceria. Due strati di soffice pan di Spagna e uno strato di pasta sfoglia croccante, si alternano con due creme chiboust: una al cioccolato ed una alla vaniglia, realizzate tramite il matrimonio perfetto tra crema pasticcera e meringa all'italiana. Il risultato? Un dolce sicuramente di grande effetto, decorato con una corona di croccanti bignè intinti nel caramello, che si alternano a nobili ciuffi di crema chantilly. La Saint Honorè con pan di Spagna è una torta ideale per compleanni e ricorrenze importanti; sicuramente un dolce strutturato, ma ad ogni fetta, il suo sapore vi ripagherà del lavoro svolto.