Per realizzare i bocconcini di pollo in crosta di Parmigiano per prima cosa preparate le cialde di formaggio: su una teglia adagiate un foglio di carta forno e distribuite uniformemente al centro 20 g di Parmigiano, creando un disco pressando con il dorso di 1 cucchiaio (1-2). Passate il formaggio nel grill del forno per un paio di minuti a 240°, posizionando la teglia nel ripiano più alto. Non appena il formaggio inizierà a dorare e a formare delle bollicine in superficie, sfornate [3].
Adagiate la cialda ancora calda e morbida su un pirottino di alluminio capovolto, senza rimuovere la carta forno [4]. Pressate leggermente una volta adagiata sul pirottino così che la cialda prenda la forma di un cestino [5]. Mettetele così in frigorifero a rassodare per un paio di minuti. Intanto occupatevi della preparazione dei bocconcini di pollo: tagliate via la crosta dal pane raffermo [6],
poi riducete la mollica a cubetti [7] e ponetela nel mixer per tritarla [8], trasferite le briciole in una ciotola, salate [9],
pepate [10] e tenete da parte. Tagliate a cubetti di circa 2-3 cm il petto di pollo [11]. Predisponete anche una ciotola con l’uovo sbattuto e una con 50 g di Parmigiano grattugiato, il necessario per la panatura dei bocconcini è pronto [12].
Prendete un bocconcino, passatelo prima nell’uovo [13], poi nel Parmigiano [14]. Immergetelo ancora nell’uovo [15]
per finire nella mollica di pane [16]. Passate quindi alla frittura: scaldate l’olio di semi in un tegame e quando avrà raggiunto la temperatura di 170° (da misurare con termometro) immergete i bocconcini [17]. Raccomandiamo di cuocere pochi pezzi per volta per evitare di abbassare eccessivamente la temperatura dell’olio. Cuocete per circa 3 minuti fino a quando il pollo non sarà dorato. Poi scolate [18]
adagiate su un vassoio rivestito con carta paglia o carta assorbente per fritti per asciugare l’olio in eccesso [19]. Riprendete le vostre cialde di Parmigiano dal frigo, eliminate delicatamente la carta da forno e vedrete che avranno preso la forma di cestini [20]. Adagiateli su un piatto di portata o un tagliere, riempiteli con i bocconcini di pollo e servite i boconcini di pollo in crosta di Parmigiano ben caldi [21]!