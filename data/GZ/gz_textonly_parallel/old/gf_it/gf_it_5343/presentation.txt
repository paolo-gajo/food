Conosciuti anche come “nuggets”, i bocconcini di pollo fritto sono una leccornia da fast food tipica della cucina americana alla quale non abbiamo saputo resistere. Teneri all’interno e con una fragrante panatura dorata all’esterno, solitamente accompagnati con salse aromatiche in cui intingerli ancora caldi per assaporarli al meglio. Vogliamo proporvi una rivisitazione di questa delizia made in USA, bocconcini di pollo in crosta di Parmigiano: pepite dorate di petto di pollo nostrato, servite in un’accattivante cialda croccante di Parmigiano, un tocco di gusto all’italiana che renderà ancora più ghiotti questi bocconcini fritti. Condividete con i vostri amici queste sfiziosità, perfette da servire in occasione di una cena a buffet insieme ad altri piatti stuzzicanti!