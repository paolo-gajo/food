Per preparare i corn dog iniziate dalla preparazione della pastella. In una ciotola capiente versate la farina di mais e la farina 00 [1]. Unite anche il sale [2] e lo zucchero [3].
Poi versate il bicarbonato [4] e la paprika [5]. Ora prendete una frusta a mano e cominciate ad amalgamare gli ingredienti mentre unite poco alla volta il latte a temperatura ambiente [6].
Aggiungete un uovo [7] e continuate a frustare fino ad ottenere un composto privo di grumi ed abbastanza denso [8]. Versate la pastella in un recipiente cilindrico dai bordi alti e tenetela da parte. A questo punto prendete i wurstel e tagliateli a metà [9].
Infilzate la parte non tagliata del wurstel con lo spiedino [10]. Ripetete l’operazione per tutti i wurstel. Quindi passateli nella farina avendo cura di ricoprire interamente la superficie del wurstel [11] e poi immergetelo nella pastella precedentemente preparata [12]. Lasciate scolare leggermente la pastella in eccesso,
e immergeteli uno per volta nell'olio di semi , precedentemente scaldato e portato alla temperatura di 170° (aiutatevi con un termometro da cucina per raggiungere la temperatura esatta) [13]. Friggete ciascun pezzo per circa 3-4 minuti fino a quando non sarà ben dorato. Posizionate i corn dog su un foglio di carta assorbente per eliminare l'olio in eccesso [14], quindi serviteli ancora caldi [15].