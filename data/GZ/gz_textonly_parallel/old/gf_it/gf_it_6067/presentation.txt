La sapeva lunga chi ha inventato il famoso detto “al contadino non far sapere quanto è buono il formaggio con le pere”, un abbinamento dolce-salato tra i più amati. E noi che lo conosciamo bene, vi proponiamo qui un altro celebre accostamento di cui tanti vanno ghiotti: pere e cioccolato! La dolcezza delle pere, morbide e succose si sposa deliziosamente con il gusto deciso del cioccolato fondente. Questa prelibata unione ha dato vita a molte preparazioni come le classiche pere al cioccolato, l'esotica crostata con noci pecan, le più raffinate pere alla bella Elena, oltre a soffici muffin e plumcake... oltre a  naturalmente il più classico dei dolci: la torta pere e cioccolato. Un morbido impasto che nasconde al suo interno tutta la cremosità delle pere coscia, cotte per sprigionare ancora di più piacevoli note aromatiche. Siamo sicuri che avete già l’acquolina in bocca, non vi resta che scoprire la nostra ricetta!