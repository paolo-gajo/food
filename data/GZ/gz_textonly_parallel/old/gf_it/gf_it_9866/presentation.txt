Una volta scoperto questo sfizioso aperitivo aspetterete tutto l'anno la stagione delle castagne! L'autunno infatti è il momento migliore per preparare questi bocconcini di castagne e bacon: il finger food perfetto per arricchire il vostro buffet delle feste o per donare al vostro aperitivo un tocco veramente gourmet! Il bacon ricopre interamente le castagne e le avvolge in un abbraccio gustosissimo... basterà infornarle per pochi minuti per scoprire anche il loro lato croccante! I vostri ospiti resteranno veramente stupiti davanti a questa idea così originale ma non sapranno quanto sarà stato facile prepararle... E se la stagione delle castagne è già finita? Provate i bocconcini di prugne e bacon per uno sfizioso antipasto a metà fra dolce e salato!