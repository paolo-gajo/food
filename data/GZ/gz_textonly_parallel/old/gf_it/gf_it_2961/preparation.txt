Per fare le polpette fritte rustiche, iniziate eliminando la crosta dalla pagnotta di pane, e ricavatene dei tocchetti [1]. Tritate il pane in un mixer fino a sbriciolarlo [2]. In una capiente ciotola mettete la carne macinata, la salsiccia sgranata e privata della pelle esterna e la mortadella tritata [3] (potete tritare la mortadella utilizzando un mixer).
Tritate il prezzemolo e aggiungetelo all'impasto (4-5). Unite ora gli aromi: noce moscata, finocchietto, sale e pepe [6],
il parmigiano e il pecorino grattugiati [7], lo spicchio d’aglio tritato [8], e le uova sbattute [9].
Amalgamate bene gli ingredienti fino ad ottenere un impasto omogeneo, morbido e compatto [10] (se dovesse risultare troppo asciutto potete aggiungere un altro uovo). Per ultimo aggiungete il pane e amalgamate nuovamente [11]. Prendete una grossa noce di impasto, fate una polpetta [12] e
datele una forma ovale [13]. Passate le polpette nel pangrattato [14], scaldate dell’olio in una padella antiaderente e quando sarà ben caldo immergetevi le polpette [15] e fatele cuocere girandole di tanto in tanto fino a che risulteranno uniformemente dorate. Scolatele su carta assorbente da cucina e servite le polpette fritte rustiche ancora calde!