Oggi cominciamo con un indovinello: può essere usato come un delicato antipasto ma anche un gustoso secondo. E’ salato ma con una nota dolce. E’ elegante nella presentazione ma la sua preparazione è alla portata di tutti. Avete capito di cosa stiamo parlando? Della terrina di baccalà con salsa di mele! Questa ricetta è ricca di interessanti contrasti: la sapidità del baccalà viene smorzata dalla dolcezza dell’uvetta, la polpa sminuzzata del pesce contrasta con la croccantezza dei pinoli. Che dire poi della delicata salsa alle mele di accompagnamento? Un vero must per rendere questa preparazione ancora più dolce e intrigante! Presentatela ai vostri amici per cena: rimarranno come dei… baccalà!