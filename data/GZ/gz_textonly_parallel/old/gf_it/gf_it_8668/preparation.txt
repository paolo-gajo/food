Per preparare il polpettone ripieno di spinaci e caciocavallo iniziate proprio dal ripieno. Mondate gli spinaci, lavateli e cuoceteli in padella con un filo d'olio e uno spicchio d'aglio [1]. Aggiungete il sale e coprite con un coperchio [2], girate di tanto in tanto e lasciate cuocere per 3 o 4 minuti. A questo punto togliete l'aglio e mettete a scolare gli spinaci per fargli perdere l'acqua [3].
Nel frattempo iniziate a preparare l'impasto per il polpettone. In una ciotola unire i due tipi di carne macinata, l'uovo [4], la mollica precedentemente tritata nel mixer [5] , il formaggio grattugiato, il prezzemolo tritato, il sale, il pepe e la noce moscata [6].
Aggiungete anche il peperoncino e l'aglio schiacciato [7]. A questo punto impastate tutto insieme con le mani [8] per almeno una decina di minuti fino ad ottenere un composto molto compatto [9].
Riprendete ora gli spinaci, strizzateli e tritateli con un coltello [10]. Aggiungete il pane grattugiato per asciugare eventuale acqua che potrà fuoriuscire durante la cottura [11]. Riprendete l'impasto del polpettone e stendetelo su un foglio di carta forno dandogli una forma rettangolare di circa 30X22 cm [12].
Tagliate il caciocavallo in fette sottili [13]. Posizionate gli spinaci tritati al centro [14] e ricoprite con le fette di formaggio [15].
Adesso non vi resta che richiudere il tutto aiutandovi con la carta forno [16]. Arrotolate bene il polpettone e chiudete bene le parti esterne in modo che il ripieno non fuoriesca in cottura [17]. Quindi avvolgetelo nella carta forno, richiudetelo a mò di caramella [18] e lasciatelo riposare in frigorifero per una mezz'ora.
Nel frattempo iniziate a preparare le verdure. Mondate i carciofi, tagliateli a metà e metteteli a mollo in acqua e limone in modo da non farli diventare neri. Pelate le carote e tagliatele in striscioline non troppo sottili [19]. Lavate le patate e tagliatele in spicchi senza pelarle[20]. Tagliate anche i carciofi in listarelle, da ogni mezzo carciofo ricavatene 4 pezzi [21].
Preparate un trito con l'aglio , il rosmarino e il timo [22]. Unite tutte le verdure in una ciotola e conditele con il trito appena preparato, il sale, l'olio e il pepe nero macinato [23]. Posizionate il polpettone su una leccarda rivestita con della carta forno e sistemateci le verdure intorno [24].
Spennellate il polpettone con dell'olio [25] e infornate a 180° per 45 minuti in forno statico (se usate il forno ventilato basteranno 35 minuti a 160°) [26]. Servite il polpettone ripieno di spinaci e caciocavallo ben caldo [27]!