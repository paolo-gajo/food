Per realizzare le cosce di pollo allo yogurt iniziate dalla preparazione della marinatura: nel bicchiere di un mixer versate lo yogurt, il latte [1], l’olio di oliva [2] e gli spicchi d’aglio sbucciati [3] 
frullate tutto con il frullatore ad immersione [4] fino a ottenere una salsa liscia, quindi salate, pepate e aromatizzate con l’origano [5], mescolate tutto per insaporire. Ora ponete una accanto all'altra le cosce di pollo in una terrina ampia, coprite la carne con la marinatura a base di yogurt [6], giratele per far inumidire per intero.
Avvolgete la terrina con la pellicola trasparente [7] e ponete in frigorifero a marinare per almeno 30 minuti, girandole almeno una volta. Trascorso il tempo di riposo, scaldate un filo di olio d’oliva in un tegame [8], adagiate le cosce e ricopritele con la marinatura allo yogurt [9].
Cuocete il pollo a fiamma media per circa 10 minuti. Una volta trascorso il tempo di cottura in padella [10], trasferite il pollo in una teglia da forno, condite con un filo di olio di oliva [11] e un cucchiaino di origano [12]. Cuocete il pollo in forno preriscaldato statico a 220° per circa 20 minuti.
Mentre il pollo cuoce in forno occupatevi della salsa di accompagnamento: versate lo yogurt in una ciotola, aggiungete il succo di limone [13] l’olio, un pizzico di sale e profumate con la scorza di limone [15]
Mescolate la salsa per insaporirla [16]. Nel frattempo il pollo sarà giunto a cottura, sfornatelo [17] e servite le cosce di pollo allo yogurt con la salsina aromatizzata al limone [18].