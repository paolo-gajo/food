Per preparare il flan topinambur potete iniziare a pulire il tubero: eliminate la scorza esterna con un pelapatate [1], quindi sciacquatelo sotto acqua corrente e tagliatelo a dadini [2]; alla fine dovrete ottenere circa 750 g di topinambur pulito. In una padella capiente, versate un filo d'olio e uno spicchio d'aglio sbucciato e tagliato a fettine sottili [3].
Fate dorare leggermente l'aglio in padella [4], quindi versate i dadini di topinambur, mescolate poi salate [5] e pepate a piacere. Quindi lasciate cuocere il topinambur per circa 10 minuti. Intanto con un pelaverdure sbucciate le patate [6],
tagliatele a dadini piccoli [7] per velocizzare la cottura; in un tegame capiente, versate l'olio [8] e aggiungete le patate [9].
Aggiungete un rametto di rosmarino [10], sale e pepe a piacere e lasciate cuocere per 10 minuti. Mescolate di tanto in tanto per far rosolare bene i dadini di patate, quando saranno ben dorati spegnete il fuoco [11]. In un mixer versate il topinambur cotto [12].
Aggiungete anche le patate [13], poi frullate il tutto. Quindi aggiungete le uova [14] e l'erba cipollina a pezzetti [15].
Fate andare il mixer fino ad ottenere un composto omogeneo e cremoso [16]. Quindi preparate gli stampini in alluminio della capacità di 125 ml, spennellateli con un po' di olio [17] e poi rivestiteli di carta da forno: ritagliate un cerchio per il fondo e delle strisce per il bordo in modo da ricoprire interamente gli stampi [18].
Quindi con un mestolo versate il composto di topinambur e patate all'interno di ciascuno stampino [19] lasciando mezzo centimetro dal bordo. Posizionate gli stampini in una teglia dai bordi alti e versate dell'acqua a filo con la base dei tortini [20]. Fate cuocere in forno statico preriscaldato a 180° per 40-45 minuti. Dopodichè sfornate i tortini, metteteli su una leccarda e passateli al grill per 5 minuti. Poi toglieteli dal forno [21].
Sfornate i flan di topinambur lasciateli intiepidire, poi sformateli capovolgendoli su un tagliere (22-23). Potete servirli decorandoli con un rametto di erba cipollina [24] e mangiarli tiepidi o anche freddi come aperitivo o contorno sfizioso!