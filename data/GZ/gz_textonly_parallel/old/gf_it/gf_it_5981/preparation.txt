Per realizzare le cozze gratinate per prima cosa occupatevi della loro pulizia: scartate le cozze aperte e conservate solo quelle chiuse. Dopo averle sciacquate sotto l'acqua corrente [1], eliminate il bisso, ovvero la barbetta che fuoriesce dalle valve, tirando verso l’esterno [2]. Aprite la cozza delicatamente inserendo un coltellino nel punto in cui si dividono e percorrendo tutto il perimetro [3],
così che, aprendole, il frutto rimanga integro e attaccato al guscio [4]. Proseguite con tutte allo stesso modo e conservate la loro acqua [5], filtrandola attraverso un colino [6]: servirà per bagnare la panatura.
Man mano che aprite le cozze adagiatele su una teglia rivestita con carta forno [7]. Occupatevi della panatura: in una ciotola versate il pangrattato, il Grana Padano grattugiato [8], il prezzemolo fresco tritato [9],
la scorza del limone [10], uno spicchio di aglio schiacciato [11] e una spolverata di pepe nero [12]. 
Ora versate 30 g di olio di oliva [13] e 150 g di acqua delle cozze filtrata [14]. Mescolate per ottenere un composto omogeneo e umido [15].
Con un cucchiaio farcite le cozze [16], conditele con un giro di olio di oliva [17] e cuocetele in forno statico preriscaldato a 200° per 12 minuti nel ripiano alto e poi per altri 3 minuti alla massima potenza, in modalità grill. A cottura ultimata [17] sfornate le vostre cozze gratinate e servitele subito [18].