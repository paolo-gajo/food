Le cozze gratinate sono un delizioso antipasto di mare: si tratta di cozze con il guscio farcite con un appetitoso ripieno composto da pangrattato e formaggio grattugiato, il tutto aromatizzato con prezzemolo e scorza di limone che dona una gradevole nota agrumata. Il tocco segreto sarà l'aggiunta dell'acqua delle cozze stesse che renderà ancora più saporita la preparazione. Le cozze gratinate sono davvero semplici e veloci da preparare e rappresentano l'antipasto ideale per aprire una gustosa cenetta a base di pesce, magari insieme a squisite capesante, o per arricchire anche i tradizionali menù di Natale.