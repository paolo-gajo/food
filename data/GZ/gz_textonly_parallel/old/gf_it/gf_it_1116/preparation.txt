Per preparare il plumcake all’avena e nocciole mettete il burro morbido e lo zucchero di canna in una ciotola [1] e mescolate con le fruste elettriche per un paio di minuti, poi unite l’uovo a temperatura ambiente [2] e continuate a lavorare fino a completo assorbimento. Setacciate la farina di tipo 2 e il lievito direttamente nella ciotola [3].
Incorporate le polveri con le fruste, poi versate il latte di mandorla [4] e continuate a lavorare fino ad ottenere un composto omogeneo. Infine aggiungete i fiocchi di avena [5] e le nocciole tritate grossolanamente [6] e mescolate con una spatola.
Versate l’impasto in uno stampo da plumcake di 20x11 cm imburrato e infarinato [7], livellate la superficie con la spatola e cospargetela con le nocciole tritate grossolanamente [8]. Cuocete in forno statico preriscaldato a 180° per circa 55 minuti, poi lasciate raffreddare e gustate il vostro plumcake all’avena e nocciole [9]!