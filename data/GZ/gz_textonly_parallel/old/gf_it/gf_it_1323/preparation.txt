Per preparare il gateau di zucchine con cuore filante cominciate dalle zucchine. Dopo averle sciacquate e spuntate grattugiatele usando una grattugia a maglie larghe [1]. Tenete un attimo da parte e spostatevi ai fornelli. In una padella ben calda versate la pancetta tagliata a cubetti [2]. Fatela rosolare per bene e quando sarà dorata mettete da parte [3].
Nel grasso rilasciato dalla pancetta versate il cipollotto pulito e tagliato a rondelle sottili [4], dopodiché aggiungete le zucchine e cuocete per una decina di minuti aggiustando di sale: è importante che il fondo di cottura sia ben asciutto [5]. Versate le zucchine e il cipollotto cotti in una ciotola e fate raffreddare completamente. Dopodiché aggiungete il pecorino grattugiato, il pangrattato [6],
la scamorza [7] e la mozzarella per pizza tagliata a cubetti [8], poi la pancetta e le uova [9].
Mescolate bene il tutto con un cucchiaio di legno o una spatola ottenendo un impasto bello compatto [10], trasferite il composto in uno stampo da 20 x 11 cm e alto 7 cm imburrato e rivestito da carta forno [11]. Livellate accuratamente e spolverizzate la superficie con pangrattato [12]
infine cospargete con un po' di burro fuso [13]. Il vostro gateau di zucchine con cuore filante è pronto per cuocere in forno statico, già caldo a 200°, per circa 25 minuti [15].