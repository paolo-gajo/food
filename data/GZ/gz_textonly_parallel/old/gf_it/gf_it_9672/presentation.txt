La colazione nel periodo natalizio fa rima con lentezza: ci si sveglia più tardi, la casa è avvolta da un'atmosfera calma e rilassata. C'è tempo per stare in compagnia e preparare tante cose buone da condividere. Una di queste è la crostata di Natale con Nutella®. Uno strato di crema spalmabile e uno di crema pasticcera si trovano insieme in un fragrante guscio di frolla alle nocciole e rendono questa ricetta davvero unica. Prima che le papille gustative si scatenino all'assaggio, la fantasia si libera per scegliere la decorazione! Con i ritagli di pasta frolla potrete realizzare dei biscottini con cui decorare la crostata di Natale con Nutella®. Un dolce compito da fare insieme ai bambini! Noi abbiamo scelto degli stampini a forma di albero di natale. Qualche bacca di ribes rosso dona il tocco di colore vivace e tipico di questo periodo, mentre una spolverata di polvere d’oro conferirà un accattivante tocco magico e prezioso a questa favolosa crostata!