Per preparare la mousse al caffè con sigaro incominciate dalla mousse: mettete in ammollo la gelatina in fogli in una ciotolina contenente acqua fredda per almeno 10 minuti [1], poi strizzatela e scioglietela nel caffè che avrete precedentemente preparato con la moka, lasciando intiepidire [2]. Aggiungete il mascarpone e amalgamate il tutto mescolando con una frusta [3].
Montate la panna con lo zucchero a velo [4] e incorporatela alla crema di mascarpone che avete preparato [5], mescolando dal basso verso l'alto perchè non si smonti [6]. Quindi coprite il composto con la pellicola trasparente a contatto e ponetelo in frigorifero per 2 ore a rassodare.
Nel frattempo, dedicatevi ai sigari. In una ciotola ponete la farina di mandorle, il cacao e lo zucchero a velo setacciati [7]; aggiungete metà dose di albumi [8] e mescolate fino ad ottenere un impasto omogeneo [9].
In un pentolino fate scaldare l'acqua insieme allo zucchero semolato [10]: quando la temperatura avrà raggiunto i 114° (potete misurare con l'aiuto di un termometro da cucina) cominciate a montare gli albumi restanti a neve. Quando la temperatura avrà raggiunto i 121°, versate lo sciroppo a filo negli albumi e continuate a montare finchè la meringa si sarà raffreddata [11]. A questo punto, unite la meringa al composto al cacao che avete preparato in precedenza [12],
mescolando con una spatola da cucina [13]. Trasferite il compostoche avete ottenuto in una sac-à-poche con bocchetta liscia del diametro di 1 cm e fate dei bastoncini lunghi circa 10 cm su una leccarda foderata con carta da forno [14]. Una volta terminato [15], fate cuocere in forno statico preriscaldato a 160° per 13-15 minuti (o a 140° per 10-12 minuti se in forno ventilato).
Quando i sigari saranno pronti [16], sfornate e fate raffreddare. Intanto preparate la ganache: portate a bollore la panna e aggiungete il caffè solubile [17]. Mescolate con un cucchiaino per farlo sciogliere, quindi versate il tutto sul cioccolato fondente tritato finemente [18].
Mescolate fino al completo scioglimento [19], poi coprite con la pellicola trasparente a contatto e lasciate raffreddare prima a temperatura ambiente e poi in frigorifero. Trascorso il tempo necessario, potete comporre il vostro dessert: versate la mousse nei posacenere con l'aiuto della sac-à-poche [20] e grattugiate un po' di cioccolato fondente come decorazione [21].
Farcite i sigari con la ganache con l'aiuto di una sac-à-poche senza bocchetta a cui potete praticare un foro [22] e richiudeteli con l'altra metà [23]. Infine potete servire e gustare la vostra mousse al caffè con sigaro accompagnandola con un buon bicchiere di passito [24]!