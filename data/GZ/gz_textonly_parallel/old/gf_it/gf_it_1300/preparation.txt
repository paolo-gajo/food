Per preparare il filetto allo Voronoff iniziate infarinando i filetti [1]. Quindi prendete una padella dal fondo ampio e dai bordi alti e sciogliete il burro a fuoco dolce, insaporendo con dei rametti di rosmarino [2].Quando il burro sarà completamente sciolto aggiungete i filetti [3]: fateli scottare 1-2 minuti, regolando di sale e pepe.
Ora girate i filetti aiutandovi con delle pinze da cucina e fate cuocere 1-2 minuti anche sull’altro lato [4], poi eliminate i rametti di rosmarino [5] e passate a cuocere i filetti anche sui lati, aiutandovi con le pinze da cucina. Se preferite una cottura della carne più al sangue fateli scottare molto brevemente: dopo averli rosolati su ciascun lato, grazie alla farina, dovrebbe crearsi una leggera crosticina in superficie. Eseguite l'operazione che segue possibilmente lontano dalla cappa di ventilazione del forno: versate il cognac sui filetti [6] e per fiammeggiare, inclinate la padella verso il fornello per infiammare il liquore, prestando molta attenzione.
Oppure utilizzare un accendigas, sempre prestando molta attenzione [7]. Aspettate qualche secondo che la fiamma si spenga da sola. Fate cuocere ancora 1 minuto circa per fare in modo che i liquidi si addensino [8]. Poi trasferite la carne, lasciando il fondo di cottura in padella, in un contenitore caldo e coperto oppure tra due piatti per mantenerla calda ed evitare che si cuocia ulteriormente lasciandola nella padella. A questo punto procedete con salsa di accompagnamento: nello stesso tegame in cui avete cotto i filetti aggiungete il tabasco [9].
Versate anche Worchestershire sauce [10], poi la senape [11] e infine la panna fresca [12]; mescolate bene gli ingredienti per favorire una cottura uniforme.
Regolate di sale [13] e pepe, continuando a mescolare a fuoco dolce per circa 3-4 minuti fino a che la salsa non si sarà addensata leggermente, risultando cremosa. Ora avete pronti tutti gli ingredienti per impiattare! Prendete un piatto e create un sottile strato di salsa [14], poi adagiatevi il filetto e decoratene la superficie con altra salsa a piacimento. Il vostro filetto alla Voronoff è ora pronto per essere gustato [15]!