Per preparare i paccheri con melanzane, cozze e mozzarella di bufala, iniziate pulendo per bene le cozze. Eliminate la barbetta che fuoriesce [1], raschiate il guscio,e lavatele bene sotto l’acqua corrente per eliminare tutte le impurità [2] (per visionare ulteriori dettagli sulla pulizia delle cozze cliccate qui). Una volta pulite le cozze mettetele in padella con due cucchiai di olio e due spicchi di aglio e fatele dischiudere [3].
Quando vedete che cominciano ad aprirsi sfumate con il vino bianco [4] e aggiungete metà del prezzemolo tritato totale [5]. Dischiuse tutte le cozze scolatele per bene, avendo cura di raccogliere in una bacinella l’acqua di cottura che servirà alla fine per insaporire la pasta [6].
A questo punto sgusciate metà delle cozze e tenete l’altra metà intera per la decorazione finale del piatto [7]. Mondate le melanzane togliendo le estremità, tagliatele a cubetti [8] e disponetele a strati in un colapasta o setaccio, spolverizzandole con del sale grosso. Copritele con un peso affinché la pressione aiuti a far perdere l'acqua e l’amaro e lasciatele riposare così per almeno un'ora.[9].
Nel frattempo tagliate in quarti i pomodorini [10] e togliete i semi [11]. Tritate il cipollotto e mettetelo ad appassire con un paio di cucchiai di olio di oliva [12],
poi aggiungete le melanzane [13], i pomodorini [14], salate per insaporire le verdure e lasciate cuocere per 10 minuti. Quando saranno cotte aggiungete le cozze [15],
poi fate bollire una pentola di acqua salata e mettete a cuocere i paccheri [16]. Scolateli al dente e aggiungeteli al sugo [17], poi unite l’acqua di cottura delle cozze che avete precedentemente tenuto da parte [18].
Tagliate a pezzi una mozzarella di bufala [19] e aggiungetela alla pasta [20], poi unite le restanti cozze con il guscio e abbondante prezzemolo [21]. Mescolate per bene tutti gli ingredienti e siete pronti per servire in tavola i vostri paccheri con melanzane, cozze e mozzarella di bufala.