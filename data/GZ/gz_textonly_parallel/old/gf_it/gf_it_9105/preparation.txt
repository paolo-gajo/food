Per preparare i bagels farciti iniziate dall'impasto: setacciate la farina in una ciotola, unite poi il lievito di birra disidratato [1] e il malto [2]. Aggiungete a filo l'acqua a temperatura ambiente [3]
e iniziate ad impastare con le mani; quando avrete ottenuto un composto omogeneo potrete aggiungere il sale [4], continuate a lavorare fino a farlo assorbire completamente. Ora trasferite il composto su una spianatoia e lavoratelo per circa 5-6 minuti [5] fino ad ottenere un impasto liscio ed omogeneo; quindi sistematelo all'interno di una ciotola capiente, coprite con la pellicola trasparente per alimenti [6] e lasciate lievitare per circa 4 ore ad una temperatura di 28-30°. In alternativa potete riporre l'impasto all'interno del forno spento con la luce accesa. La pellicola serve a far in modo che l'impasto non venga a contatto con l'aria, ma se preferite potete porlo su una spianatoia e coprirlo con una ciotola piuttosto grande. 
Una volta che avrà triplicato di volume [7], trasferite l'impasto sulla spianatoia e con le mani ricavate un filone [8]. Da questo ricavate 6 pezzi da 90 gr ciascuno, potete utilizzare un tarocco o un coltello affilato per ritagliarli [9].
Utilizzando il palmo della mano, roteate sul piano di lavoro ciascun pezzo per ottenere delle palline esercitando una leggera pressione contro la spianatoia [10]. Ripetete l'operazione per tutti e 6 i pezzi, quindi ricopriteli con un canovaccio da cucina [11] e lasciate riposare per una decina di minuti. A questo punto prendete ciascuna pallina, infilate le dita al centro di ogni sfera e allargandole verso l'esterno, per realizzare delle ciambelle, dovrete ottenere delle ciambelle di circa 10 cm di diametro [12].
Man mano adagiate i bagels su un vassoio ricoperto con un foglio di carta forno [13], poi lasciate lievitare per altri 40-50 minuti sempre ad una temperatura di 28-30° o in forno spento solo con la luce accesa, fino a che non avranno raddoppiato di volume. A questo punto mettete sul fuoco una pentola colma d'acqua e portatela al bollore. Ritagliate dei quadrati di carta forno intorno ad ogni bagel [14], in questo modo sarà più facile sollevarli per tuffarli uno per volta nell'acqua bollente. La carta forno si staccherà da sola, quindi sarà sufficiente sfilarla con una pinza da cucina [15].
Cuocete i bagels circa 20 secondi per lato, dopodichè utilizzando una schiumarola scolateli [16] e trasferiteli su una leccarda foderata con carta forno. Distribuite sulla superficie i semi di sesamo [17] e cuocete in forno statico preriscaldato a 220° per 30 minuti. A cottura ultimata sfornate i bagels [18] e lasciateli intiepidire.
Procedete con la realizzazione della farcitura dei bagels; noi abbiamo scelto tre tipi di ripieno che avranno come base comune il formaggio caprino, le zucchine, i pomodori ramati e la lattuga: lavate e spuntate le zucchine, poi con una mandolina affettatele avendo cura però di non selezionare lo spessore più sottile ma quello appena prima [1] (considerate che poi dovranno essere grigliate). Ungete con poco olio una piastra e riscaldatela bene, una volta che sarà ben calda, adagiate sopra le fette di zucchina e grigliatele da entrambi i lati per pochi istanti, il tempo necessario a fare comparire le tipiche striature [2]. Ora lavate e spunatete anche i ravanelli, affettateli sottilmente con la mandolina [3].
Anche per le carote ripetete lo stesso procedimento: lavatele, poi una volta spuntate e pelate ricavate delle fette sottili con la stessa mandolina, in questo caso selezionate lo spazio più sottile [4]. Ora passate ai cetrioli: lavateli, spuntateli e procedete come prima affettandoli sottilmente con la mandolina [5]. Passate ai pomodori ramati: lavateli e affettateli al coltello, cercando di ottenere anche in questo caso delle fette il più possibile sottili [6].
Tutto è pronto per la farcitura: prendete i vostri bagels oramai freddi, divideteli a metà con un coltello [7], quindi su 6 metà spalmate il caprino [8], poi adagiate le fettine di zucchine [9]
le foglie di lattuga precedentemente lavate [10] e i pomodori, condite con olio, pepe e sale [11]. Questa è la farcitura comune a tutti e 3 i tipi di bagels, ora procedete con la farcitura a base di carne aggiungendo le fettine di roast beef su 2 metà [12].
Richiudete con l'altra metà del pane [13]. I primi due bagels farciti sono pronti. Ora procedete con la farcitura a base di pesce: adagiate su altre due metà le fettine di salmone affumicato [14], richiudete con l'altra metà del bagel [15].
Per finire occupatevi della versione vegetariana: farcite le due metà restanti con le fettine di carote, quelle di cetriolo [16] e le rondelle di ravanelli [17]. Chiudete anche gli ultimi panini [18]. I vostri bagels farciti sono pronti per essere gustati!