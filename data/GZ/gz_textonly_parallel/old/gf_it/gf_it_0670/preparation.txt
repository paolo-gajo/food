Per preparare la torta cioccolato e fragole, iniziate dalla base al cioccolato: tritate grossolanamente il cioccolato fondente [1], poi fondetelo a bagnomaria mescolando per farlo sciogliere [2]; una volta sciolto potete aggiungere il burro [3].
fatelo sciogliere completamente, sempre mescolando [4], quindi lasciate intiepidire. Nella ciotola di una planetaria munita di frusta (oppure con uno sbattitore elettrico) lavorate i tuorli con metà dose di zucchero semolato, ovvero 90 g [5]; quando saranno ben chiare e spumose, unite a filo il cioccolato fuso che si sarà intiepidito [6], continuando a lavorare con le fruste a velocità media fino ad ottenere un composto omogeneo.
Poi, setacciate insieme la farina, l’amido di mais, il lievito e aggiungeteli al composto un cucchiaio per volta, continuando a far andare la planetaria a velocità bassa [7], fino ad ottenere un composto omogeneo e compatto. Se non avete una planetaria, potete utilizzare una marisa o un cucchiaio di legno e incorporare la farina pian piano. E' molto importante in questa fase far assorbire bene le polveri al composto. In una ciotola a parte montate gli albumi con uno sbattitore elettrico [8] e quando saranno chiari e spumosi, versate poco a poco i 90 g di zucchero semolato rimasti [9]
incorporate gli albumi all'impasto al cioccolato, poco per volta e mescolando dall'alto verso il basso molto delicatamente: aggiungete inizialmente due cucchiai, per ammorbidire la massa, poi continuate ad incorporare gli albumi restanti mescolando dal basso verso l’alto [10], fino ad ottenere un composto liscio e cremoso. Imburrate e foderate con carta da forno uno stampo da 24 cm di diametro, quindi versate il composto [11] e livellate con una spatola se necessario per uniformare la superficie [12]. Cuocete la torta al cioccolato nel ripiano basso o di mezzo del forno statico a 180° per circa 50 minuti (se usate forno ventilato, provate a 160° per 40 minuti circa). Se vedete scurirsi troppo la superficie, dopo i primi 30 minuti di cottura potete coprire con un foglio di carta alluminio o carta da forno e proseguire la cottura. 
Verificate con lo stuzzicandenti che la torta al cioccolato sia pronta, quindi sfornatela e lasciate intiepidire [13] e sformatela successivamente su una gratella per farla raffreddare completamente. Questo passaggio è molto importante, per non rischiare di rompere la torta al taglio. Nel frattempo che la base si sarà raffreddata, potete dedicarvi alla farcitura e alla guarnizione: prendete le fragole, lavatele, asciugatele delicatamente quindi lasciatene 6 intere (di cui solo una con le foglioline), mentre alle altre togliete la parte con le foglioline verdi [14] e tagliatele in 4 fettine ciascuna [15]
Poi passate alla crema chantilly: nella tazza di una planetaria o in una ciotola con uno sbattitore elettrico, montate la panna fresca, aggiungendo i semini di una bacca di vaniglia [16] e lo zucchero a velo [17] fino ad ottenere una panna ben montata e morbida [18]; trasferitela in una sac-à-poche con bocchetta a stella.
Una volta che la vostra base sarà ben fredda, potete dividerla a metà incidendo tutto intorno con una lama e poi pian piano tagliando la base in due [19]. Seguite i consigli che trovate nella scheda del nostro sito: come tagliare il pan di spagna. Una volta divisa a metà, farcite la base con la panna montata partendo dai bordi fino al centro [21]
Poi decorate con le fettine di fragole fresche, disposte vicine, iniziando dai bordi [22] e riempiendo man a mano tutta la superficie (23-24)
Quindi richiudete con l'altro disco di torta [25], pressate leggermente e rivestite la superficie con la panna montata rimasta [26], spatolando per creare un effetto di decorazione morbida [27]
Decorate al centro con le fragoline intere, ponendo a centro quella che avete lasciato con le foglioline [28]. Cospargete il resto della superficie con scaglie di cioccolato fondente [29] e la vostra torta cioccolato e fragole è pronta per essere portata in tavola [30]!