Per preparare i brutti ma buoni cominciate ponendo gli albumi a temperatura ambiente in una planetaria munita di frusta. Cominciate a montare, e unite i semi di una bacca di vaniglia [1] e, popo a poco, quando gli albumi sono già molto chiari e spumosi, anche lo zucchero [2]. Montate a velocità media ancora 5 minuti: alla fine, sollevando la frusta dal composto dovrete ottenere la classica punta [3].
Aggiungete quindi alla meringa la granella di nocciole [4], poco per volta, amalgamatele mescolando delicatamente con movimenti dal basso verso l’alto con una spatola. Trasferite ora il composto in una pentola di acciaio [5] e ponetela sul fuoco dolce. Con un spatola morbida, continuate a mescolare, facendo cuocere la meringa [6].
Dovrete mescolare per circa 10 minuti, fino a che il composto non si sarà compattato [7]. Con l’aiuto di due cucchiai, formate adesso dei mucchietti di impasto, ben distanziati gli uni dagli altri, su una teglia foderata di carta da forno [8].Una volta formati tutti i mucchietti, infornate i brutti ma buoni in forno statico preriscaldato a 130° per 45 minuti. I brutti ma buoni devono asciugare senza bruciare: all’interno dovranno risultare asciutti e non molli, ma tenete a mente che, raffreddandosi, si induriranno un po’; regolate la cottura di conseguenza, in base alle caratteristiche del vostro forno. Potrebbe volerci qualche minuto in più o in meno (per questo motivo o per utilizzare il forno ventilato, potete anche cuocere una prima infornata con pochi biscotti in modo da regolarvi meglio per i successivi!). Sfornateli e lasciateli raffreddare [9]. Trasferite i brutti ma buoni in una scatola di latta e gustateli quando più vi va!