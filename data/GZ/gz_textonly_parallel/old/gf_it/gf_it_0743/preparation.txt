Per preparare il petto di pollo ai corn flakes, per prima cosa iniziate dallo tzatziki veloce; versate lo yogurt greco in una ciotola e, con uno spremiaglio, spremete al suo interno i due spicchi d’aglio [1]. Dopodiché versate nella ciotola l’olio di oliva [2], tritate l’erba cipollina [3]
e aggiungetela al composto [4]. A questo punto mescolate il tutto con una spatola da cucina, [5] regolate di sale [6],
versate l’aceto di vino bianco [7]. Lavate e spuntate il cetriolo con un coltello [8], grattugiatelo direttamente nella ciotola con tutta la buccia molto grossolanamente sul lato grosso della grattugia [9].
Mescolate e tenete il composto cremoso [10], da parte in frigorifero coperto con la pellicola trasparente. Dedicatevi intanto alla preparazione dei petti di pollo: mettete i corn flakes in una busta trasparente [11] e tritateli grossolanamente con il matterello fino ad ottenere un mix piuttosto fine [12].
Versate i cornflakes tritati in una pirofila [13], aggiungete 5 g di paprika [14] e mescolate bene [15].
In un'altra pirofila a parte versate l'uovo sbattuto e aggiungeteci il latte [16] per rendere il sapore più delicato, infine aggiustate di sale [17] e mescolate bene (18.)
A questo punto sistemate i petti di pollo sul tagliere e cospargeteli in maniera uniforme con la paprika restante [19] (potete utilizzare al posto della paprika piccante anche quella affumicata a vostro piacimento) ed un pizzico di sale [20]. Una volta terminato, passateli uno alla volta prima nell'uovo sbattuto [21]
e successivamente nella panatura a base di corn falkes [22]. Adagiate i petti di pollo nella panatura, facendola aderire con le mani uniformemente su tutta la superficie [23], e sistemateli su di un vassoio [24].
Prendete una padella capiente, fate scaldare l’olio di semi ad una temperatura non superiore ai 170-180° da tenere costante misurando con un termometro da cucina; fate cuocere i petti di pollo che dovranno essere a filo rispetto all'olio [25], prima da un lato e poi dall’altro [26] per circa 5 minuti (in alternativa potete utilizzare il forno e cuocerli a bocconcini in forno statico e preriscaldato a 180° per 10-15 minuti). Quando i petti di pollo saranno cotti e croccanti, spegnete il fuoco e sistemateli su di un vassoio con carta assorbente. Servite il petto di pollo ai corn flakes ben caldo insieme allo tzatziki [27].