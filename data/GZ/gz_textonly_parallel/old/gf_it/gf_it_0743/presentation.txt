Quando si pensa ai corn flakes non si può fare a meno di associarli alla prima colazione. Noi invece ve li proponiamo in una versione originale e gustosa, che vi conquisterà al primo assaggio! In questa ricetta, un involucro croccante dei corn flakes nasconde al suo interno la bontà di un pollo speziato alla paprika in una versione assolutamente da assaggiare. Il pollo ai corn flakes, detto anche pollo fritto all’americana, è un piatto facile e veloce da realizzare ma allo stesso tempo gustoso e croccante che piace soprattutto ai bambini! Il pollo fritto lo avevamo già visto accompagnato da diversi tipi di salse: con l'aceto balsamico o con la senape e le erbe aromatiche. Oggi lo abbiamo abbinato allo tzatziki, una salsa allo yogurt di origine greca, che è un ottimo condimento sia per i primi che per i secondi piatti: un'accoppiata vincente da sperimentare e da gustare per sorprendere con una leggera freschezza i vostri ospiti!