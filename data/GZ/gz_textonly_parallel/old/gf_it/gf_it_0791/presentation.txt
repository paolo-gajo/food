Siamo abituati a considerare le muffe come segno del deperimento degli alimenti. Ci sono però delle eccezioni, come nel caso del formaggio erborinato tra i più pregiati e famosi: il gorgonzola. Per gustarlo a pieno basta servirlo come aperitivo assieme a pane abbrustolito o a dei grissini. Ma noi oggi abbiamo voluto preparare la pasta al gorgonzola per assaporare tutta la sua cremosità in un primo piatto dal sapore inconfondibile, facile e veloce da realizzare. La pasta al gorgonzola è un piatto saporito perfetto per tutte le situazioni: un pasto improvvisato, ma non lasciato al caso, per chi è sempre di corsa o per gli studenti alle prime armi in cucina. Provate anche ad arricchirla con delle olive nere per la variante originale della pasta alla cenere! E se siete, come immaginiamo, dei golosi come noi, non perdete l'occasione di assaggiare le crespelle gorgonzola e radicchio o di abbinare il gorgonzola alla frutta come nel risotto gorgonzola pere e noci!