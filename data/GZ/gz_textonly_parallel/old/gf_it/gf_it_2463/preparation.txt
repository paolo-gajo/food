Per preparare i tagliolini con salmone e piselli iniziate mondando e tritando finemente i cipollotti [1], poneteli in una padella antiaderente con 60 gr di olio extravergine di oliva e fateli appassire a fuoco basso [2]. A questo punto aggiungete i piselli [3],
mescolate [4], versate un mestolo di acqua bollente [5] e lasciateli sul fuoco fino a che saranno cotti ma ancora verdi e croccanti: saranno sufficienti circa 10-15 minuti [6]; aggiustate quindi di sale e di pepe.
Nel frattempo dedicatevi alla preparazione del salmone. Passando bene il polpastrello sulla polpa del salmone, controllate la presenza di lische residue ed eventualmente eliminatele con una pinza da cucina [7]. Con un coltello dalla lama flessibile ed affilata eliminate la pelle del pesce [8] e tagliatelo prima a listarelle e poi a cubetti da circa 1 cm [9].
Versate i 20 gr di olio rimasti in un tegame, lasciatelo scaldare leggermente, quindi unite il salmone a dadini [10], facendolo rosolare per circa 5 minuti fino a creare una crosticina dorata [11]. Cuocete la pasta al dente in abbondante acqua bollente, salata a piacere [12].
Quindi scolatela, tenendo da parte l’acqua di cottura [13] e versatela nel tegame con i piselli [14], aggiungendo un mestolo dell’acqua di cottura della pasta [15].
Unite in ultimo la dadolata di salmone [16] e mescolate per amalgamare bene gli ingredienti [17]. Spegnete e insaporite con del pepe nero a piacere; servite i tagliolini salmone e piselli ancora caldi [18].