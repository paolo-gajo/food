Per preparare la torta di crepe dolci, iniziate a preparare le crepe che saranno la struttura del vostro dessert: mettete in una ciotola dai bordi alti la farina preventivamente setacciata, lo zucchero semolato, i semi di mezza bacca di vaniglia o una bustina di vanillina, 1 pizzico di sale e il latte. Lavorate il composto con una frusta a mano o con uno sbattitore elettrico fino a che sarà liscio, vellutato e senza grumi [1]. In una terrina a parte sbattete con una forchetta le uova, poi aggiungetele agli altri ingredienti [2] e continuate a mescolare. Sciogliete il burro in un pentolino a fuoco basso e fatelo intiepidire, poi aggiungetelo all’impasto per le crepe e mescolate accuratamente. Infine aggiungete all’impasto la buccia dell’arancia grattugiata [3].
Mescolate bene gli ingredienti per ottenere un impasto denso senza grumi [4]. Coprite l’impasto con pellicola trasparente e lasciatelo riposare per almeno mezz’ora in frigo [5]. Passato il tempo di riposo necessario, riprendete dal frigo il vostro impasto e iniziate a creare le vostre crepe: scaldate una padella per crepe o una padella antiaderente di 20 cm di diametro. Fate fondere una piccola noce di burro e spargetelo per tutta la superficie della padella aiutandovi con carta da cucina. Versate quindi un mestolino di impasto al centro della padella [6].
Aiutandovi con il mestolo o un cucchiaio, spalmate rapidamente e accuratamente l’impasto su tutta la superficie della padella [7]. Lasciate cuocere per un minuto, alzando i bordi della crepe di tanto in tanto con una spatola stendi-crepe o una spatola di legno per staccarla dalla superficie; non appena sarà dorata, giratela dall’altra parte e attendete che a sua volta assuma lo stesso colore [8]. Appena pronta, toglietela dalla padella facendola scivolare su di un piatto, e continuate così anche per le restanti crepe, adagiandole una sull’altra a mano a mano che saranno pronte [9]. Copritele con della carta da cucina e tenetele da parte.
Ora passate alle creme per la farcitura. Per la crema allo yogurt: in una terrina, mettete 500 g di yogurt greco e aggiungete lo zucchero a velo setacciato [10], mescolate per unire gli ingredienti [11], poi incidete la mezza bacca di vaniglia e aggiungete i semini [12], quindi mescolate il composto.
Per la crema alla fragola: procedete come per la crema allo yogurt, quindi mettete 500 g di yogurt greco in una terrina e aggiungete lo zucchero a velo setacciato, mescolando gli ingredienti. A questo punto, lavate le fragole, togliete il picciolo verde con un coltellino e frullatele [13] fino ad ottenere una polpa fine che filtrerete con un colino a maglie strette [14]. Ora aggiungete la polpa filtrata allo yogurt greco e mescolate accuratamente con una spatola o un cucchiaio [15].
Passate ora a preparare la frutta per la farcitura: lavate le fragole, togliete il picciolo e tagliatele a dadini [16]. Pelate le pesche con un coltellino [17], tagliatele a metà per eliminare il nocciolo e poi riducetele a dadini [18]. Fate la stessa operazione anche per le albicocche.
Ora potete iniziare a comporre la vostra torta: prendete un piatto da portata e spalmate un po’ di crema di yogurt sul fondo del piatto così che la crepe che fa da base non scivoli [19]. Mettete la prima crepe [20] e spalmate circa due cucchiai di crema di yogurt bianca [21].
Aggiungete un cucchiaio di dadini di frutta [22] e distribuiteli su tutta la superficie, poi ricoprite lo strato con un’altra crepe [23]. Spalmate quindi questa crepe con circa 2 cucchiai di crema alle fragole [24] e distribuite i dadini di frutta come per lo strato precedente.
Quindi procedete nello stesso modo (25-26), alternando le creme di yogurt e fragole fino a terminare la composizione della torta con l'ultimo strato di crepe [27].
Quando avrete terminato gli strati, passate a preparare la crema per la guarnizione: in una terrina, mettete 100 g di yogurt greco e diluitelo con la panna fresca liquida [28]; aggiungete poi lo zucchero a velo setacciato e mescolate con un cucchiaio fino ad ottenere una crema fluida [30].
Con un cucchiaio fate colare a poco a poco la crema ottenuta sulla sommità della torta a partire dal centro [31]. Ora potete decorare la torta ponendo sulla sommità delle ciliegie e fragole intere [32] e aggiungere delle foglioline di menta per dare un tocco scenografico alla vostra torta di crepe dolci [33].