Per preparare il filetto alla wellington, come prima cosa mettete a rosolare la carne in una padella dove avrete fatto scaldare in precedenza 3 cucchiai di olio. Salate e pepate e fatela dorare per bene in tutte le sue parti per circa 20 minuti [1], o comunque secondo il grado di cottura che preferite. Una volta terminata la rosolatura mettete a raffreddare il filetto [2] su una gratella in modo che perda tutti i suoi liquidi. Nel frattempo preparate i funghi, lavateli e mondateli quindi tagliateli a fettine [3].
In una padella fate soffriggere l’aglio in tre cucchiai di olio e il burro [4], quindi aggiungete i funghi e lasciateli appassire a fuoco vivace fino a quando saranno cotti [5]. Quindi metteteli nella tazza di un mixer e frullateli fino a ottenere una crema fine [6].
Fate raffreddare anche la crema di funghi e poi spalmatela su tutti i lati del filetto ad eccezione del lato sottostante [7]. Disponete le fette di prosciutto su un foglio di carta da forno mettendone alcune in verticale e in orizzontale e spalmate con la crema di funghi la parte centrale delle fette [8]. Adagiateci sopra il filetto e avvolgetelo con il prosciutto [9].
Quindi tirate la pasta brisèe in una sfoglia sottile [10] e adagiateci la carne ricoperta dal prosciutto [11]. Rompete il tuorlo nella panna e spennellatela su tutta la superficie della sfoglia con un pennello [12].
Dalla sfoglia avanzata ritagliate delle piccole strisce [13] con le quali potete creare un decoro a losanghe [14]. Spennellate ancora con la panna e l'uovo in modo che le strisce di pasta aderiscano bene alla sfoglia. Trasferite il filetto in crosta su una leccarda da forno ricoperta con l’apposita carta e lasciate cuocere il filetto a 180 gradi per circa 30-35 minuti, o comunque fino a che la superficie non sarà di un bel colore dorato [15]. Servite il filetto in crosta accompagnandolo magari con delle patate o un misto di verdure al forno. Buon appetito!