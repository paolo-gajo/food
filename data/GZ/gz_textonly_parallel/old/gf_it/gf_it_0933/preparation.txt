Per realizzare verza e patate, iniziate preparando gli ingredienti che vi serviranno: dividete la verza a metà [1], tagliatela a striscioline [2] e sciacquatela sotto l’acqua corrente. Pelate le patate e tagliatele a rondelle piuttosto spesse [3].
Infine mondate e tagliate finemente il porro [4]. Scaldate un filo d’olio in una casseruola adatta anche alla cottura in forno, aggiungete il porro [5] e rosolatelo brevemente, poi unite le patate [6] e mescolate per non farle attaccare al fondo.
Dopo pochi istanti aggiungete anche la verza [7] e mescolate ancora. A questo punto versate l’acqua nella casseruola [8], aromatizzate con le foglie di salvia [9],
salate [10], pepate, coprite con il coperchio [11] e cuocete a fuoco medio per circa 20 minuti. Nel frattempo grattugiate la scamorza con una grattugia a maglie larghe [12].
Trascorsi 20 minuti, rimuovete il coperchio [13] e lasciate cuocere per altri 5 minuti, poi togliete dal fuoco e distribuite la scamorza sulla superficie [14]. Mettete la casseruola a gratinare in forno con il grill acceso per 5 minuti, dopodiché potete servire la vostra verza e patate bella fumante [15]!