Per realizzare gli anelli di calamari al forno iniziate sciacquando i calamari sotto l'acqua corrente [1], poi staccate la testa dal mantello e tenetela da parte [2]. Estraete la penna di cartilagine trasparente. Passate nuovamente il calamaro sotto acqua corrente per rimuovere le interiora e la sacca di inchiostro se presente. Passate quindi ad eliminare la pelle esterna: incidete con un coltellino la parte finale del mantello e tirate via completamente il rivestimento con le mani o aiutandovi con un coltellino [3], rimuovete anche le pinne. Ora riprendete la testa che avevate messo da parte e separatela dai tentacoli. Sciacquate accuratamente tutte le parti del calamaro pulite sotto acqua corrente; per ulteriori dettagli consultate la nostra scheda Come pulire i calamari della scuola di cucina.
Tagliate il mantello ad anelli di un centimetro di spessore [4] e unite questi ai tentacoli. Ora occupatevi della panatura: ponete in una ciotola il pangrattato [5] e unite la paprika dolce [6] e un cucchiaino di sale.
Versate la miscela ottenuta in una teglia larga [7], disponete gli anelli di calamaro e i tentacoli [8] mescolateli in modo che la panatura aderisca su tutti i lati [9].
poi passate i calamari in un setaccio a maglie larghe [10], ponete sotto il setaccio un recipiente e scuotete il setaccio per eliminare la panatura in eccesso [11]. Ungete una teglia con l'olio, poi foderatela con carta da forno, facendo una leggera pressione con le mani in modo da fare aderire meglio la carta [12].
Trasferite nella teglia gli anelli e i tentacoli dei calamari impanati. Versate l'olio [13] e cuocete in forno statico preriscaldato per 25 minuti a 180° [14] oppure in forno ventilato a 160° per circa 15-20 minuti. Terminata la cottura i vostri anelli di calamari al forno saranno pronti per essere portati in tavola e gustati ben caldi [15].