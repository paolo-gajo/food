Colori sgargianti, fantasie vivaci e geometrie che si intrecciano in puro stile optical: non stiamo parlando di moda, ma di cupcake! Ecco la giocosa nota di originalità che abbiamo deciso di dare ai nostri graziosi dolcetti, scegliendo uno tra i motivi astratti più in voga negli anni Settanta. I cupcake optical presentano infatti una decorazione davvero particolare, ottenuta sovrapponendo e alternando dischetti di pasta di zucchero colorati di varie misure: in questo dessert fantasia e bontà si fondono alla perfezione, portando sulla tavola un divertente tocco vintage che vi conquisterà!