Per realizzare l’arista di maiale con confettura di pomodori per prima cosa procuratevi un’arista già legata, bardata con la pancetta e steccata con un rametto di rosmarino, in alternativa potete prendere l’arista, rivestirla con le fettine di pancetta e legarla con lo spago seguendo le indicazioni che trovate nella nostra scheda come legare l’arrosto. Inserite nello spago anche un rametto di rosmarino, quindi salate [1], pepate e massaggiate la carne per insaporirla. Lavate e spuntate le zucchine baby [2]. Ora scaldate in padella l’olio di oliva con due spicchi d’aglio sbucciati [3].
Adagiate l’arista [4] e lasciatela rosolare da tutti i lati per un paio di minuti così da sigillarla bene, una volta che sarà dorata in superficie, sfumate con il vino bianco [5] e lasciate evaporare l’alcol. A questo punto trasferite l’arista in una teglia da forno [6].
Versate le zucchine baby nella padella con il fondo di cottura della carne [7], coprite con 30 g di acqua, salate e saltate le zucchine per 1 minuto. Spegnete il fuoco, eliminate l’aglio [8] e trasferite le zucchine e il fondo di cottura nella teglia con l’arista [9].Cuocete in forno preriscaldato statico a 170° per circa 60-70 minuti:inserite nella carne una sonda per misurare la temperatura interna che deve raggiungere i 68° per una cottura ottimale.
Mentre la carne cuoce occupatevi della composta di pomodorini: lavate e tagliate a metà i pomodorini [10], mondate e affettate la cipolla rossa [11], versate i pomodorini in un pentolino insieme alla cipolla [12]
Aggiungete anche lo zucchero [13], l’aceto di vino bianco [14] e cuocete a fuoco medio-alto per circa 30 minuti, a metà cottura insaporite con il peperoncino [15] e salate.
A fine cottura i pomodorini saranno morbidi e non troppo asciutti [16]. Una volta che anche la carne sarà cotta, sfornate [17], eliminate lo spago con le forbici, affettate la carne e servitela accompagnandola con le zucchine e la composta di pomodorini, profumate il piatto con del timo [18].