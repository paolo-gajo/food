Per realizzare le crepe di ceci con mousse di baccalà iniziate dalla preparazione dell’impasto. Mettete la farina di ceci in una ciotola [1], aggiungete l'acqua [2], poi un pizzico di sale ed un cucchiaio di olio extra vergine d'oliva [3].
Mescolate con una frusta a mano e lasciate riposare per un'ora [4]. Passate alla preparazione della mousse di baccalà. Adagiate il filetto di baccalà già ammollato su un tagliere [5], praticate una piccola incisione sull'estremità della coda e con un coltello da cucina affilato dividete la polpa dalla pelle per rimuovere quest'ultima [6]. Fate passare la lama a filo col tagliere tenendo con l'altra mano la parte della coda, in modo che la lama scivoli meglio.
Ora tagliate il filetto in due parti per il lungo [7] e poi a pezzetti [8]. Mettete il baccalà in una casseruola assieme allo spicchio d'aglio [9].
Versate il latte [10], la salvia, l'alloro [11] e fate cuocere a fiamma media per 5 minuti [12].
Spegnete e lasciate raffreddare [13]. Scolate il baccalà freddo dalla casseruola e mettetelo in un mixer. Aggiungete la crescenza [14], un pizzico di sale ed un cucchiaino di pepe ed uno di noce moscata. Aromatizzate con il prezzemolo [15] e frullate qualche minuto.
Dovrete ottenere una spuma morbida [16]. Ora cuocete le crepe: in un pentolino di circa 14 cm di diametro scaldate un filo d'olio extra vergine d'oliva [17] poi eliminate l'eccesso con un pezzo di carta assorbente da cucina. Riprendete il composto delle crepes, mescolate con la frusta e versate un mestolo di composto al centro della padella calda [18]. Roteate la padella in modo che il composto ricopra tutta la superficie uniformemente.
Cuocete 1-2 minuti [19] poi girate la crepe con una spatola. Fai cuocere anche l'altro lato [20]. Man mano che cuocete le crepe, adagiatele su un piatto [21].
Una volta fredde, farcite le crepes con 1-2 cucchiai di spuma di baccalà [22] e richiudete a libro [23]. Insaporite con l'erba cipollina tritata e poi servite le vostre crepe di ceci con mousse di baccalà [24].