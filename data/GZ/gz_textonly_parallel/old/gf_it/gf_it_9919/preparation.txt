Per realizzare le cosce di pollo al forno con mele iniziate tritando finemente le erbe aromatiche, quindi il prezzemolo, la salvia, il rosmarino e il timo [1], e tenete da parte. Ponete in un mortaio i grani di pepe nero, bianco e rosa e le bacche di ginepro [2] e pressateli con il pestello [3]
per ridurli in polvere [4]. In una brocca ponete il trito di erbe e le spezie macinate [5], versate l’olio di oliva [6]
aggiungete i 10 g di sale fino, il vino [7] e aromatizzate con la paprika dolce [8], poi mescolate con un cucchiaio per insaporire [9].
Prendete una pirofila da forno e ungete il fondo con l’olio di oliva, adagiate qui le vostre cosce di pollo una accanto all’altra [10], quindi ricopritele con il trito speziato preparato in precedenza [11]. Cuocete le cosce in forno statico preriscaldato a 180° per 45 minuti. Nel frattempo lavate e asciugate le mele, tagliatele prima a metà [12]
e poi in quarti e infine riducetele a pezzetti più piccoli e irregolari [13]. Versate i pezzetti di mela in una padella [14], aggiungete lo zucchero di canna [15],
5 g di sale fino [16] e irrorate con il succo di mezzo limone [17]. Fate cuocere a fuoco medio per sciogliere lo zucchero, quindi versate anche l’acqua [18],
abbassate la fiamma e proseguite la cottura per 10 minuti finché le mele non risulteranno morbide [19]. Intanto anche il pollo avrà terminato la cottura e risulterà dorato in superficie [20], quindi sfornate e servite subito le vostre cosce di pollo al forno con mele [21]!