Per preparare le crocchette di patate lavate le patate sotto l’acqua corrente [1] e mettetele a lessare [2] con tutta la buccia in acqua salata: al fine di ottenere una cottura uniforme, utilizzate patate il più possibile della stessa dimensione. Una volta cotte, (per delle patate di media dimensione, ci vorranno 15-20 minuti in pentola a pressione e circa 40 lessandole tradizionalmente) lasciatele leggermente intiepidire (giusto quello che servirà per poterle maneggiare) e poi sbucciatele [3] infilzandole con una forchetta e levando la pelle con un coltellino.
Passatele in uno schiacciapatate [4] ancora calde e raccogliete la purea in una ciotola, a parte sbattete i tuorli con pepe e sale [5] (considerate che 30 g di tuorli corrispondono ai tuorli di 2 uova medie) poi aggiungeteli alle patate [6]
aromatizzate con la noce moscata grattugiata [7] e insaporite con il formaggio grattugiato [8], mescolate con un cucchiaio per amalgamare gli ingredienti fino ad ottenere un composto morbido e asciutto. Con l’aiuto di un cucchiaio prendete una porzione di impasto di circa 35 gr [9] e formate le crocchette conferendo gli una forma cilindrica.
Man mano che formate le crocchette adagiatele su un vassoio rivestito con carta da forno [10]. Con la dose indicata otterrete circa 30 crocchette. Una volta ultimato l’impasto impanate le crocchette: preparate due ciotole rispettivamente con le due uova sbattute e con il pangrattato, ora passatele prima nell’uovo [11] e poi nel pangrattato [12]
Adagiate le crocchette impanate su una teglia rivestita con carta da forno, irroratele con un filo di olio di oliva [13]. Riponete le crocchette in frigo per 15 minuti così che mantengano la forma in cottura e cuocete le crocchette in forno statico preriscaldato a 200° per 10 minuti e poi proseguite la cottura per altri 5 minuti con il grill. A cottura ultimata sfornate le vostre crocchette di patate al forno[14], lasciatele leggermente intiepidire e poi servitele ben calde [15]!