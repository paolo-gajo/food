Prima di iniziare a preparare la torta di ricotta al limone, abbiate cura di far scolare il siero della ricotta ponendola in un colino a maglie strette [1] e in frigorifero, meglio se per tutta la notte. Quindi iniziate a realizzare la frolla a base di ricotta: setacciate la farina e versatela in una ciotola, unite lo zucchero semolato, un pizzico di sale, la ricotta scolata [2] e le uova [3].
Impastate con le mani fino ad ottenere un composto omogeneo [4], quindi trasferitelo su un piano e lavoratelo per pochi minuti [5] fino a che diventerà liscio ed uniforme. Formate un panetto, avvolgetelo nella pellicola [6] e riponete la vostra pasta frolla alla ricotta in frigorifero per almeno 30 minuti.
Trascorso questo tempo iniziate a preparare il ripieno: setacciate la ricotta in una ciotola [7], unite la scorza del limone grattugiata e lo zucchero a velo [8]. Quindi unite le uova, mescolate il tutto delicatamente con una spatola [9] e riponete in frigorifero, coperta con della pellicola trasparente. 
A questo punto riprendete il vostro panetto di pasta frolla alla ricotta e aiutandovi con un mattarello stendetelo su un piano di lavoro ben infarinato [10] fino ad ottenere uno spessore di mezzo cm. Arrotolate la sfoglia sul mattarello e trasferitela in uno stampo di 25 cm di diametro [11]. In questo caso noi abbiamo utilizzato una tortiera forata, ma se non l'avete sarà sufficiente imburrare ed infarinare uno stampo classico. Aiutandovi con le mani lasciate aderire la pasta frolla alla vostra tortiera [12].
e ritagliate le parti in eccesso [13]. Quindi impastate rapidamente gli scarti e stendeteli nuovamente [14]. Con un tagliapasta dentellato ricavate delle strisce larghe circa 1,5 cm [15], che serviranno a formare le losanghe della crostata.
Riprendete il composto di ricotta, versatelo all'interno della tortiera [16] e decorate la superficie secondo il vostro gusto. Per un aspetto più divertente noi abbiamo scelto di praticare un motivo intrecciato. Per realizzarlo al meglio adagiate 6 strisce di pasta sulla torta affiancandole tra di loro, assicurandovi di lasciare la stessa distanza tra una striscia e l'altra [17]. Quindi ripiegate la seconda, la quarta e la sesta striscia su se stesse; partendo dal centro della torta disponete la prima striscia perpendicolarmente alle altre [18].
Quindi stendete nuovamente la seconda, quarta e sesta striscia sulla crema a coprire quella perpendicolare. Poi sollevate e riportate su se stesse la prima, la terza e la quinta striscia [19]; posizionate perpendicolarmente un'altra striscia di pasta distante qualche centimetro dalla precedente e riportate la prima, la terza e la quinta striscia in posizione originale [20]. Proseguite in questo modo fino a terminare l'intero decoro, creando un motivo a losanghe; quindi tagliate l'eccesso di pasta aiutandovi con un coltellino [21].
Spennellate le strisce con un uovo precedentemente sbattuto [22] e cuocete la torta di ricotta al limone in forno statico preriscaldato a 170° per 80 minuti, coprendola con un foglio di alluminio trascorsi i primi 60 minuti (se utilizzate il forno ventilato cuocete a 165° per 60 minuti circa, coprendo la torta dopo i primi 20 minuti). Una volta cotta, sfornatela [23] e fatela raffreddare completamente prima di sformarla e servirla [24].