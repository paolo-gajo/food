Per preparare i maritozzi, sciogliete il lievito disidratato (oppure 12 gr di lievito di birra fresco) in poca acqua tiepida [1], aggiungete un cucchiaino di malto [2] e mescolate bene. Ponete la farina manitoba in una ciotola, insieme allo zucchero, formando un buco al centro in cui verserete il lievito e il malto sciolti insieme [3] , che stempererete un po' con la farina.
Nella restante acqua tiepida versate il sale [4], l’olio di semi [5] e la scorza grattugiata di limone [6] e mescolate.
Versate il liquido ottenuto a filo sulla farina e impastate con le mani, facendo gesti ampi e veloci [7]. Intanto separate i tuorli dagli albumi, che terrete da parte, e aggiungete solo i tuorli e all’impasto [8]. Continuate ad impastare [9], almeno per 6-7 minuti, fino a che il composto non risulterà ben compatto.
Intanto mettete ad ammollare l’uvetta in acqua fredda per 10 minuti [10], strizzatela o lasciatela sgocciolare in un colino e asciugatela con un panno. Aggiungete l'uvetta, i pinoli [11] e l'arancia candita (oppure la scorza grattugiata di 1 arancia) all’impasto e continuate ad impastare affinchè i pinoli, l’uvetta e l'arancia vengano assorbiti dall’impasto. Ponete l’impasto dei maritozzi in una ciotola infarinata [12], coperta dalla pellicola e lasciate lievitare per almeno 2 ore in forno chiuso e spento (potete lasciare la sola luce accesa per accelerare la lievitazione).
Quando l’impasto dei maritozzi avrà raddoppiato di volume [13], trasferitelo su di un piano di lavoro infarinato e dividetelo 12 pezzi del peso di circa 85-90 gr l’uno (14-15).
Date ad ogni pezzo una forma rotonda ben chiusa sotto [16], sistemateli su di una leccarda da forno foderata con un foglio di carta da forno e copriteli con della pellicola [17], lasciandoli lievitare per mezz’ora. Trascorso questo tempo date loro una forma un po’ allungata [18]
e spennellateli con gli albumi che avrete tenuto da parte [19]. Copriteli ancora con la pellicola e fateli lievitare per l’ultima volta ancora un’ora. Intanto che i maritozzi lievitano, preparate lo sciroppo di zucchero, che servirà per spennelare, mettendo in un pentolino lo zucchero e l’acqua [20]. Fate sciogliere bene lo zucchero fino a che il liquido non diventi trasparente [21] e fatelo raffreddare. Ora che i maritozzi avranno finito di lievitare infornateli in forno caldo a 180 gradi per 18 minuti.
Montate anche la panna a neve ferma in una planetaria insieme allo zucchero a velo (22-23). Quando i vostri maritozzi si saranno ben dorati sulla superficie, sfornateli e ancora caldi spennellateli con lo sciroppo di zucchero [24].
Una volta raffreddati, fate un taglio al centro di ogni maritozzo [25] e farcite ognuno con ciuffi di panna montata che avrete trasferito in una sac-à-poche (26-27). Ecco pronti per essere serviti (e spazzolati) i vostri maritozzi!