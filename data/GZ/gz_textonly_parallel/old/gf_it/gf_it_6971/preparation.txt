Per preparare il cocktail di gamberetti cominciate dalla maionese. Nel bicchiere di un mixer versate il tuorlo [1] insieme a sale, pepe e al succo di limone filtrato [2] poi versate l’olio di semi a filo, molto lentamente, mentre tenete in funzione il frullatore ad immersione [3].
Dopo pochi istanti avrete ottenuto la maionese della giusta consistenza cremosa, passate quindi alla preparazione della salsa cocktail. Versate la maionese in una ciotola e aggiungete il ketchup [4], la worcestershire sauce [5], poi il brandy [6]
e mescolate il tutto [7]. Infine unite qualche goccia di tabasco, mescolate ancora e tenete da parte al fresco [8]. Passate alla pulizia dei gamberetti: staccate tutte le code e pulitele dalle zampette e dal carapace lasciando però attaccata la coda. Incidete con una lama liscia il dorso di ciascun gamberetto per estrarre più facilmente l’intestino [9].
A questo punto disponete 4 code alla volta su una schiumarola e immergetele per circa 10 secondi in acqua bollente, il tempo necessario per sbollentare i gamberetti e farli arricciare un po’ [10] dopodiché scolatele su un piatto e proseguite con tutte le altre [11]. Infine tagliate a listarelle l’insalata iceberg e avete tutto pronto per la composizione [12].
In un bicchiere da cocktail (va bene anche un bicchiere alto o un altro recipiente se preferite), versate una cucchiaiata di salsa cocktail, poi aggiungete un ciuffetto di insalata [13] e versate ancora un po’ di salsa. Disponete 4 gamberetti per bicchiere [14] e infine decorate con una fettina di limone [15]. Ecco pronto il cocktail di gamberetti: servite subito oppure mettetelo al fresco per una mezzoretta in frigorifero!