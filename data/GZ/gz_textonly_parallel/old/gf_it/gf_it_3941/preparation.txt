Per realizzare la pasta alla puttanesca per prima cosa sciacquate sotto l’acqua corrente i capperi per eliminare il sale in eccesso [1], poi asciugateli e poneteli su un tagliere per tritateli al coltello grossolanamente [2]. Prendete le olive di gaeta denocciolate e schiacciatele con la lama del coltello [3].
Lavate, asciugate il prezzemolo e tritatelo [4]. Ponete sul fuoco una pentola colma di acqua e portate al bollore (salate quando bollirà); servirà per la cottura della pasta. Intanto in una padella ampia versate l’olio, gli spicchi d’aglio sbucciati e lasciati interi e il peperoncino secco tritato [5]. Aggiungete i filetti di acciughe [6]
e i capperi dissalati [7]. Rosolate a fuoco medio per 5 minuti mescolando spesso, così le acciughe si scioglieranno e si sprigioneranno tutti gli aromi. Trascorso questo tempo versate i pelati leggermente schiacciati [8], mescolate con un cucchiaio e cuocete per altri 10 minuti a fuoco medio. Intanto lessate gli spaghetti al dente [9].
Quando il sugo sarà pronto, eliminate gli spicchi d’aglio [10] e aggiungete le olive schiacciate [11]. Aromatizzate il sugo con il prezzemolo fresco tritato [12].
Nel frattempo sarà giunta a cottura anche la pasta, scolatela direttamente in padella [13] e saltatela per mezzo minuto, giusto il tempo di fare amalgamare tutti i sapori [14]. Servite gli spaghetti alla puttanesca ben caldi [15].