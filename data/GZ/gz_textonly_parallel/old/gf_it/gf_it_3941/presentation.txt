Ci sono piatti il cui sapore è dato non solo dal semplice e sapiente mix di ingredienti, ma anche dalle leggende che li accompagnano. Le fettuccine Alfredo, gli spaghetti alla Nerano o l'arrabbiata ad esempio. Di certo anche gli spaghetti alla puttanesca ingolosiscono per il sapido condimento che li avvolge: pomodori pelati, olive di Gaeta, capperi e filetti di alici donano a questi spaghetti un gusto unico. Ma è anche il nome insolito della ricetta che lo rende ancora più sfizioso e desta curiosità rispetto alle sue origini, contese tra Lazio e Campania. Le storie più piccanti e fantasiose li vogliono nati negli ambienti delle case chiuse, come piatto velocissimo da preparare con pochi e semplici ingredienti. Altre lo farebbero risalire alle fantasie culinarie di Antonio De Curtis, in arte Totò. Altre ancora riconducono la prima sforchettata di spaghetti alla puttanesca ad Ischia nel celebre locale Rangio Fellone intorno agli anni '50. Qui una sera vide la luce questa preparazione veloce e un po’ arrangiata con quello che rimaneva in dispensa: olive, capperi, acciughe e qualche pomodoro. Il termine "alla puttanesca" indicherebbe proprio questa preparazione improvvisata, facile e molto rapida. Da allora pare che il piatto sia entrato a far parte del menu del ristorante e si sia diffuso anche oltre l’isola come uno dei piatti della tradizione culinaria italiana.