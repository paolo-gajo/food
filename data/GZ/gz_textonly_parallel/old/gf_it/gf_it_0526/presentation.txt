Bando alle ricette complicate quando si ha poco tempo a disposizione, ma mai rinunciare alle preparazioni gustose! Per gli amanti dell’insalata anche d’inverno si possono trovare sfiziose combinazioni di ingredienti come quelle a base di cavolo cappuccio o profumate accostando ad esempio arancia a finocchio. Di versioni di insalata che vedono protagonisti questi due ingredienti ce ne sono molte, prima fra tutte quella siciliana con olive e cipolle rosse. Noi oggi ve ne proponiamo una che ci ha conquistati con la sua leggerezza: insalata di finocchi e arance. Arance e finocchi si uniscono alla croccantezza dei semi di zucca e dei pinoli, insaporiti con il profumo dell’uvetta e una leggera emulsione che donerà un vortice di note fruttate a questo sfizioso contorno. Una fresca alternativa ai classici finocchi cotti in padella o gratinati! Avete già l’acquolina in bocca? E’ proprio vero, l’insalata non è mai stata così accattivante!