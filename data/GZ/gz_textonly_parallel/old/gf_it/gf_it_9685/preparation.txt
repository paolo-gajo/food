Per preparare il beer can chicken al forno iniziate dalla preparazione del brodo di carne, quindi procedete a realizzare il rub. Inserite nel mortaio lo zucchero di canna [1], e cominciate a pestare con il pestello del mortaio. Quando avrete ottenuto una polvere fine, aggiungete la paprika [2] e pestate ancora. Aggiungete anche l’origano e pestate [3].
Unite il peperoncino [4], il sale [5] e il pepe [6], continuando a pestare. Il tutto dovrà risultare molto fine.
Bagnate un pennello nel burro fuso e irrorate leggermente il pollo in ogni sua parte [7]. Cominciate quindi a spargere il rub su tutta la superfice [8], sia esterna che interna al pollo, e massaggiate bene con le mani in modo che gli aromi penetrino nelle fibre per insaporirne la carne [9]. Avvolgete il pollo nella pellicola e fatelo riposare in frigorifero per almeno un paio d’ore.
Per le iniezioni: prendete il brodo di carne preparato in precedenza e raffreddato e aggiungete la salsa worcerstershire , prelevate il liquido con una siringa da carne e iniettatela nella muscolatura del pollo [11], estraendo la siringa mentre inserite il liquido. Questo movimento permette una migliore diffusione dei liquidi all’interno. Durante l’iniezione si vedranno gonfiare i tessuti, indice di una corretta infiltrazione dei liquidi. Una gran parte verrà comunque persa ma si avrà come risultato una carne molto umida e succosa. Versate la birra nella parte centrale dell’apposita teglia per la cottura del pollo con la lattina, e aggiungete un rametto di rosmarino [12].
Posizionate il pollo nel supporto [13] e infornate in forno statico preriscaldato a 195°C per circa 45/50 minuti. Un contorno veloce può essere fatto con delle patate al cartoccio. Lavate bene le patate, e senza togliere la buccia avvolgetele nell’alluminio (14-15), quindi posatele su una seconda teglia da inserire nel piano più basso del forno. Cuocete insieme al pollo per lo stesso tempo e alla stessa temperatura.
Passati circa 50 minuti sfornate il pollo [16] e anche le patate [17]. Servite il vostro beer chicken al forno ancora caldo e accompagnatelo da spicchi di patate al cartoccio [18]!