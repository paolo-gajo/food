Per realizzare le schiacciatine con bresaola e rucola, per prima cosa preparate la pasta per la pizza. Versate il lievito nell’acqua e mescolate con un cucchiaino per dissolverlo completamente [1]; in alternativa al lievito fresco, potete utilizzare 2 g di lievito di birra disidratato. In una ciotola capiente, unite la farina 00 e la farina manitoba, poi versate gradualmente l’acqua con il lievito [2] e cominciate a impastare con le mani. Quando avrete aggiunto circa metà del liquido, unite il sale [3] e continuate a impastare, versando l’acqua rimanente poco per volta.
A questo punto aggiungete anche l’olio, sempre poco per volta [4], e continuate a impastare per amalgamare bene tutti gli ingredienti, poi trasferite il composto sul piano da lavoro e lavoratelo ancora fino a che non sarà liscio e omogeneo [5]. Lasciate riposare l’impasto per una decina di minuti coprendolo con la ciotola, poi dategli una piccola piega tirando delicatamente un’estremità e ripiegandola verso il centro; ripetete questa operazione su 4 lati. Date all’impasto una forma sferica [6] e trasferitelo in una ciotola, coprite con pellicola trasparente e lasciatelo lievitare per 2 ore in un luogo caldo e senza correnti d’aria, come il forno spento con la luce accesa. Per ulteriori informazioni su come realizzare la pasta per la pizza, potete fare riferimento alla ricetta sul nostro sito.
Trascorso il tempo di lievitazione [7], dividete l’impasto in 16 palline del peso di 50 g l’una [8]. Date a ciascuna pallina una forma sferica ruotandola tra il palmo della mano e il piano da lavoro, poi posizionatele su un vassoio ben distanziate tra loro [9] e lasciatele lievitare ancora per un’ora, coperte con pellicola o con un canovaccio.
Nel frattempo, potete occuparvi dei funghi: eliminate la parte terrosa del gambo, poi puliteli con un panno umido e, infine, tagliateli in 4 parti [10]. In una padella, scaldate l’olio d’oliva con lo spicchio d’aglio sbucciato, poi aggiungete i funghi [11], condite con sale e pepe, e fateli saltare a fuoco vivace per circa 4 minuti [12]. Spegnete la fiamma e tenete da parte.
Preriscaldate il forno a 250° in modalità statica. Trascorso il tempo di lievitazione delle palline di impasto, posizionatele su una teglia leggermente oliata e schiacciatele direttamente con la punta delle dita fino ad ottenere dei dischi di pasta lievemente concavi al centro [13]. Cuocete le schiacciatine nel forno statico preriscaldato a 250° posizionando la teglia sulla base del forno per 5 minuti, poi spostatela nella parte più alta e cuocete per altri 5 minuti. Nel frattempo, utilizzate un pelapatate per ricavare le scaglie di grana che vi serviranno per comporre le schiacciatine [14]. Quando le schiacciatine saranno cotte [15],
trasferitele su un piatto, lasciatele solo leggermente intiepidire prima di aggiungere su ognuna 2 fette di bresaola, un ciuffetto di rucola [16], 2-3 funghi champignon [17] e qualche scaglia di grana [18]: le vostre schiacciatine con bresaola e rucola sono pronte per essere gustate!