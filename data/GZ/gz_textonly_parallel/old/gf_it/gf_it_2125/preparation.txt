Per preparare la pasta e fave, iniziate dai baccelli di fave fresche: apriteli, rompendo il picciolo superiore [1], e poi sgranate le fave con le mani [2]. Una volta estratte, eliminate la piccola escrescenza posta a lato di ognuna di esse [3].
Tagliate il guanciale a cubetti [4] e ponetelo, senza alcun condimento, in un tegame antiaderente a rosolare a fuoco lento fino a che il grasso si scioglierà e il guanciale risulti dorato [5]. Mondate e tritate una grossa cipolla e aggiungetela nel tegame insieme al guanciale [6];
unite anche 4 cucchiai di olio extravergine di oliva e fate imbiondire la cipolla [7]. A questo punto unite le fave sgranate [8], mescolate. Dopo qualche minuto, aggiungete un paio di mestoli di brodo [9] e lasciate cuocere a fuoco dolce per circa 20-25 minuti (potrebbe volerci qualche minuto in più a seconda della grandezza delle fave),
coprendo il tegame con un coperchio [10] e lasciando un piccolo sfiato. Durante la cottura, aggiungete, ogni qual volta serva, del brodo vegetale fino a che le fave risulteranno cotte; aggiustate di sale e pepe, quindi mescolate e spegnete il fuoco [11]. Mettete a lessare dei ditali rigati in abbondante acqua bollente salata [12] e, arrivati a metà cottura, scolateli tenendo da parte un po’ della loro acqua di cottura.
Unite i ditali rigati alle fave [13] e continuate la cottura, mescolando [14] e aggiungendo, quando serve, l’acqua di cottura tenuta da parte. Potete scegliere, a seconda dei gusti, se ottenere un piatto piuttosto asciutto oppure leggermente brodoso. Quando la pasta e fave sarà al dente, spegnete il fuoco, aggiungete un paio di cucchiai di olio extravergine d'oliva crudo, mescolate e servite la pasta e fave [15], portando in tavola del parmigiano grattugiato in modo che i vostri commensali possano utilizzarlo a piacere. Accompagnate la pasta e fave con del buon vino rosso.