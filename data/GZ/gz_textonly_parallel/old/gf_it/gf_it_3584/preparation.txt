Per preparare i gamberi all’arancia su crema di zucca per prima cosa eliminate la buccia della zucca, poi tagliatela a fette dello spessore di circa 2 cm [1], rimuovete i semi e filamenti interni [2] e riducetela a cubetti [3].
Trasferite la zucca in una padella capiente, aggiungete un filo d’olio [4], il sale, le foglioline di timo fresco e l’acqua [5], coprite con un coperchio [6] e cuocete a fiamma moderata per circa 20 minuti.
Nel frattempo dedicatevi alla pulizia dei gamberi: eliminate la testa e il carapace [7] lasciando solo la coda attaccata, poi incidete il dorso con un coltellino affilato [8] e rimuovete il filo nero che si trova all’interno con uno stecchino [9]. Infine sciacquateli sotto l’acqua corrente.
Quando la zucca sarà cotta [10], trasferitela in una ciotola eliminando l’acqua in eccesso e frullatela con un frullatore a immersione [11] fino ad ottenere una crema liscia e omogenea [12].
A questo punto spremete l’arancia per ricavarne il succo [13] e occupatevi della cottura dei gamberi: scaldate l’olio d’oliva in una padella, aggiungete i gamberi [14] e scottateli per un paio di minuti per lato [15],
poi versate il succo d’arancia [16] e cuocete a fuoco dolce per altri 5 minuti circa [17]. Trascorso questo tempo, prelevate i gamberi lasciando il succo nella padella [18] e passate all’impiattamento.
Distribuite la crema di zucca in ogni piatto [19] e adagiatevi sopra 3 gamberi ciascuno [20], guarnite con il timo fresco e servite i vostri gamberi all’arancia su crema di zucca [21]!