Dalla cucina arriva or ora un profumino niente male. Si sente il sapore del mare, sprigionato dagli anelli di calamaro cotti in un buonissimo sughetto di pomodoro insieme alla fragranza, fresca e aromatica, del prezzemolo tritato al momento. Che prelibatezza, sono i paccheri al sugo di calamari! Un primo piatto da fare espressamente per una cena veloce e che si pone come obiettivo quello di preparare qualcosa di sano e genuino! Il formato di pasta tipico campano ha la capacità di assorbire i condimenti, specialmente quelli a base di pomodoro o saporiti come carciofi e pancetta, trasformando anche i piatti più semplici in prelibatezze da leccarsi i baffi. Profumati, colorati e saporiti. A questi paccheri al sugo di calamari non manca davvero nulla!