Per preparare le uova ripiene, per prima cosa versate il cous cous in un contenitore basso e largo, condite con sale [1] e olio [2] e aggiungete l’acqua bollente [3].
Coprite con pellicola [4] e lasciate riposare per almeno 5 minuti, fino a che non avrà assorbito tutta l’acqua. Sistemate le uova in un pentolino capiente, copritele con acqua fredda [4] e ponete il pentolino sul fornello a fiamma moderata: contate 7 minuti da quando l’acqua sarà arrivata al bollore, dopodiché scolatele con una schiumarola [6] e trasferitele in una ciotola: in questo modo il tuorlo risulterà ancora morbido e sarà più facile unirlo al resto degli ingredienti.
Sgusciate delicatamente le uova [7], poi tagliatele a metà, rimuovete i tuorli con un cucchiaino [8] e teneteli da parte. Ora occupatevi della preparazione degli altri ingredienti per il ripieno: tagliate finemente il peperoncino privato dei semini interni [9],
riducete a cubetti il peperone [10] e la zucchina [11] e, infine, tagliate il cipollotto a rondelle [12].
Scaldate l’olio in una padella con lo spicchio d’aglio e il peperoncino, poi aggiungete il peperone [13] e cuocete a fuoco medio per circa 7 minuti. Trascorso questo tempo, unite anche la zucchina [14] e il cipollotto [15], salate, pepate e continuate a cuocere per altri 7-8 minuti.
A questo punto spegnete il fuoco e aggiungete nella padella il cous cous reidratato [16], il tonno sgocciolato [17], il prezzemolo fresco [18]
e i tuorli delle uova che avevate tenuto da parte [19]. Mescolate bene e riempite i bianchi dell’uovo con il composto ottenuto utilizzando un cucchiaino [20]. Le vostre uova ripiene sono pronte per essere gustate [21]!