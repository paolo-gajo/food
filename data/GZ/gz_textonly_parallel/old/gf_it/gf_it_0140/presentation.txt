Le frolle non sono tutte uguali: classica, montata, senza burro, senza uova, alla ricotta... ne esistono infinite varianti e tanti modi di lavorarla per ottenere la consistenza desiderata e realizzare dolcissime crostate, frollini, torte farcite! Oggi vi presentiamo la pasta frolla morbida che nasce dall'incontro del burro ammorbidito a temperatura ambiente con lo zucchero a velo, perfetto per sciogliersi più facilmente in impasti con pochi liquidi e molti grassi. Scorzetta di limone per donare una nota delicata e qualche grammo di lievito perché la frolla risulti più friabile. La pasta frolla morbida si prepara in pochissimi minuti, ma basta un assaggio perché resti indimenticabile. Preparatela con noi, potrebbe diventare la vostra frolla preferita!