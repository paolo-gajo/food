Per preparare la frolla morbida, tirate fuori il burro dal frigorifero e tenetelo a temperatura ambiente per circa 20 minuti. Dopodiché spezzettatelo e versatelo in planetaria [1], aromatizzate con scorza di limone non trattato [2] e versate lo zucchero a velo [3].
Montate la foglia e cominciate ad impastare il tutto a velocità medio-bassa [4]. Una volta ottenuta una crema, aggiungete le due uova [5] e il pizzico di sale continuando ad impastare [6].
Una volta che le uova saranno state assorbite, unite la farina con il lievito setacciato, poco per volta, tenendo la planetaria sempre in funzione [7]. Continuate ad impastare giusto il tempo di amalgamare un poco gli ingredienti tra di loro [8]. Trasferite sul piano di lavoro e compattate il panetto, appiattendolo leggermente. Avvolgete il panetto con la pellicola [9] e riponetelo in frigo per almeno 1 ora. Passato il tempo di riposo, con queste dosi per la pasta frolla morbida potrete realizzare una crostata di 24 cm di diametro con losanghe oppure circa 1 kg di biscotti!