Per preparare i muffin della nonna ponete in una ciotola il burro a temperatura ambiente tagliato a tocchetti insieme allo zucchero [1], quindi mescolate con uno sbattitore elettrico per almeno 10 minuti; quando avrete ottenuto un composto cremoso, aggiungete le uova intere una alla volta [2], continuando con le fruste, e poi il latte a temperatura ambiente a filo [3].
Aggiungete la farina setacciata insieme al lievito [4], il pizzico di sale e mescolate fino a quando la farina si sarà incorporata [5]. Con un coltellino incidete la bacca di vaniglia, tagliatela nel senso della lunghezza, estrete i semi e aggiungeteli al composto [6].
Mescolate bene [7] e poi mettete l'impasto che avete ottenuto in una sac-à-poche senza bocchetta [8]. Ponete 12 pirottini di carta in uno stampo per muffin e versate circa 90 gr di impasto in ogni pirottino [9].
Una volta terminato, con un cucchiaino cospargete la superficie dei muffin con i pinoli [10] e poi fate cuocere in forno statico preriscaldato a 180° per 20 minuti (o 160° per 15 minuti se in forno ventilato). Successivamente abbassate la temperatura a 170°, facendo cuocere per altri 10 minuti (o 150° per 8 minuti se in forno ventilato). Intanto potete procedere alla preparazione della crema pasticcera: ponete sul fuoco un pentolino con il latte e la panna; quindi prendete la bacca di vaniglia, incidetela con un coltellino nel senso della lunghezza ed estraetene i semi, conservando la bacca; aggiungete i semi ed il baccello di vaniglia al latte e panna [11]. Accendete il fuoco dolce e, quando il composto avrà sfiorato il bollore, spegnete lasciando la vaniglia in infusione per almeno 5 minuti. Separate gli albumi dai tuorli (con gli albumi avanzati potete preparare delle lingue di gatto o delle meringhe) e raccogliete questi ultimi un una ciotola capiente, aggiungendo lo zucchero [12].
Sbattete i tuorli e lo zucchero con uno sbattitore elettrico oppure una frusta a mano per ottenere una crema omogenea e poi unite l'amido di mais setacciato [13], amalgamandolo bene al resto del composto [14]. A questo punto togliete la bacca di vaniglia che avete lasciato in infusione nel latte e panna scaldati [15]
E unite il composto a base di uova al latte e alla panna [16]. Accendete nuovamente il fuoco dolce e mescolate con una frusta continuamente per far addensare il composto [17]: quando la crema sarà ben densa, versatela in una terrina bassa e ampia coprendola immediatamente con la pellicola trasparente a contatto in modo che non si crei la fastidiosa crosticina; quindi fatela raffreddare prima a temperatura ambiente e poi in frigorifero [18].
Quando i muffin saranno cotti, sfornateli e fateli raffreddare. Quando si saranno raffreddati completamente [19], sformateli e passate alla farcitura. Per la farcitura potete procedere in due modi: con un coltello potete tagliare la parte superiore dei muffin, conservandola poichè servirà per richiuderli, in corrispondenza del pirottino di carta [20] e poi potete scavarli al loro interno con un piccolo coppapasta per creare un foro centrale senza arrivare al fondo [21] oppure scavare delicatamente con un coltello per eliminare la parte centrale.
Con l'aiuto di una sac-à-poche senza bocchetta farcite con la crema pasticcera (ormai fredda) che avete preparato [22]; chiudete i muffin con la parte superiore che avete tenuto da parte e servite terminando con una spolverizzata di zucchero a velo a piecere [23]. In alternativa potete evitare di tagliare i muffin ed eliminare direttamente l'interno, che andrete a conservare poichè vi servirà come decorazione, usando un coppapasta [24].
Farcite con la crema pasticcera [25] e poi con un coltello tagliate a metà la parte interna dei muffin tenuta da parte per creare dei piccoli cerchi [26]. Dunque collocate i cerchietti tagliati sulla farcitura e terminate con una spolverizzata di zucchero a velo a piacere; infine servite e gustate i muffin della nonna [27].