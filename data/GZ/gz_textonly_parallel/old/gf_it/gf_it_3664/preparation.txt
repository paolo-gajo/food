Per preparare i tortini di canocchie iniziate tagliando a fette il pane bianco, eliminate la parte della crosta e tagliate a cubetti la mollica [1]; trasferitelo poi in una ciotola e versateci sopra il burro fuso [2]. Mescolate bene e lasciate riposare per almeno 10 minuti [3].
Nel frattempo bollite per 2-3 minuti le canocchie [4], scolatele [5], lasciatele raffreddare e procedete nella pulizia. Tagliate le appendici sul ventre e rifilate poi i lati [6].
Togliete con delicatezza il carapace [7], tritate grossolanamente la polpa e trasferitela in una ciotola [8]. Quindi mondate e tritate finemente la cipolla [9]. Prendete le uova e separate i tuorli dagli albumi in 2 ciotole differenti, questi ultimi infatti andranno montati successivamente. 
Unitela alla polpa delle canocchie, insieme ai tuorli e alla salsa Worcestershire [10], aggiungete anche la senape [11], e i tocchetti di pane ammorbidito nel burro [12].
A questo punto montate gli albumi a neve [13] e incorporateli delicatamente al resto degli ingredienti con una spatola [14], quindi unite anche il pangrattato [15].
Mescolate fino ad ottenere un impasto omogeneo [16], coprite con la pellicola trasparente e lasciate riposare in frigorifero. Nel frattempo dedicatevi alla preparazione della salsa. Lavate i pomodori, tagliateli in spicchi ed eliminate la parte interna dei semini [17], quindi riduceteli a cubetti [18].
Tritate la cipolla e trasferitela in un tegame con l’olio [19]. Lasciatela appassire per qualche minuto a fiamma moderata [20] e unite anche i pomodori. Cospargeteli con lo zucchero e lasciateli caramellare per un paio di minuti [21].
Sfumate con l’aceto di riso [22], coprite con un coperchio [23] e lasciate cuocere per circa 25 minuti, mescolando di tanto in tanto. Trasferite il tutto nel bicchiere del mixer e frullate [24],
fino ad ottenere una crema [25]. Passatela quindi al setaccio [26], per ottenere la giusta consistenza, liscia ed omogenea [27].
Prendete gli stampi usa e getta e imburrateli [28], quindi riempiteli con il composto alle canocchie [29] e livellate la parte superiore con l’aiuto di un cucchiaio [30].
Cuocete in forno statico preriscaldato a 220° per 20 minuti [31] (se utilizzate il forno ventilato cuocete a 200° per 15 minuti). Una volta cotti sformate i vostri tortini dagli stampi [32] e serviteli accompagnandoli con la salsa agrodolce al pomodoro e qualche fogliolina di basilico [33].