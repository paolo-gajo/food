Ceci e patate sono due ingredienti della tradizione contadina, quella della cucina robusta e legata ai prodotti della terra con cui sono cresciuti i nostri nonni. In passato i ceci venivano cotti in grandi recipienti di coccio per giornate intere, solo con il calore delle braci contenute nel caminetto... questa lunga cottura a bassa temperatura all'interno della "pignata" li rendeva teneri e gustosi. La ricetta che vi proponiamo oggi trae ispirazione proprio dal ricordo di questi sapori: la pasta ceci e patate è un primo piatto perfetto da servire come minestra nelle giornate invernali più fredde e per una di quelle serate uggiose che necessitano di una pietanza calda e confortante! Se invece state cercando una versione adatta a climi più miti, la pasta con crema di ceci e rucola saprà appagarvi con gusto e semplicità.