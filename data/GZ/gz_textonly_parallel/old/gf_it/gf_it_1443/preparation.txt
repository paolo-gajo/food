Per preparare l'olio al peperoncino iniziate con la sanificazione delle bottiglie, come indicato nelle linee guida del Ministero della Salute riportate in fondo alla ricetta, avendo cura di rimuovere le parti metalliche e le guarnizioni in gomma prima di far bollire le bottiglie. Una volta che avrete portato a termine questa operazione, infilatevi un paio di guanti e prendete i peperoncini secchi: rimuovete il picciolo [1] e sbriciolateli uno a uno, raccogliendo in una ciotola bucce e semini (2-3).
Quando tutti i peperoncini saranno stati sbriciolati, posizionate un imbuto all'interno della bottiglia che avrete precedentemente sanificato e versateci i peperoncini [4]. Poi, sempre con l'aiuto di un imbuto, versate anche l'olio extravergine di oliva [5]. Chiudete la bottiglia [6] e lasciate riposare per almeno 48 ore prima di poter iniziare a utilizzare l'olio a vostro piacimento!