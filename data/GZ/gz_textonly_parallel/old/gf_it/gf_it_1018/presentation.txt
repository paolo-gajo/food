Nel conteggio delle ricette che vanno assaggiate almeno una volta nella vita sicuramente un posto d’onore spetta al coniglio alla cacciatora. Questa ricetta, tipicamente italiana, è in grado di racchiudere tutto il calore ed i sapori del Bel Paese, di ricordare i sapori d’infanzia, dei pranzi in famiglia… insomma una delle ricette della nonna! Il coniglio alla cacciatora è una preparazione diffusa in molte regioni d’Italia, motivo per cui si possono trovare molte interpretazioni di questo gustoso secondo piatto, una di queste è il pollo alla cacciatora, un piatto altrettanto prelibato che prevede il pollo invece del coniglio. O il più classico coniglio all'ischitana tipico della cucina campana. Nella preparazione che vi proponiamo qui la lunga e dolce cottura consente di rendere le carni pregiate del coniglio morbide e succulente. Il sugo denso di pomodoro è il fiore all’occhiello di questa ricetta: regala un sapore avvolgente e morbido che profuma le carni del coniglio. Se volete deliziare i vostri ospiti con una ricetta gustosa ma senza troppi fronzoli allora non potete sbagliare: preparate il coniglio alla cacciatora, piacerà proprio a tutti!