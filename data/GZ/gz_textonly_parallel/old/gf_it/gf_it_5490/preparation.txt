Per preparare le frittelle di scarola mondate, lavate e tagliate a julienne l’insalata scarola [1], quindi riducete a rondelle sottili le olive nere [2]. In una padella antiaderente fate rosolare, a fuoco dolce, 2 spicchi d’aglio con poco olio [3] e,
quando sarà imbiondito, eliminatelo e aggiungete la scarola [4]. Fatela cuocere a fuoco medio per 15- 20 minuti, o fino a quando non si sarà prosciugata tutta la sua acqua: la scarola dovrà diventare quasi rosolata [5]; terminata la cottura, spegnete il fuoco e riponetela in una ciotola assieme alle olive [6],
i capperi [7] e il Parmigiano Reggiano [8]. Amalgamate bene tutti gli ingredienti e cominciate a preparare la pastella: sbattete le uova [9]
assieme al bicarbonato e alla farina, setacciati insieme [10], quindi aggiungete il composto alla scarola e mescolate bene (11-12).
In una padella scaldate l’olio di semi e, quando sarà arrivato alla temperatura di 180°, cominciate a friggere [13]. Se non avete un termometro da cucina, per verificare la temperatura dell’olio prelevate un cucchiaino di impasto e tuffatelo nell’olio: se resterà a galla e comincerà a friggere la temperatura è corretta. Aiutandovi con un cucchiaio formate delle palline di impasto, che tufferete nell’olio e farete cuocere per due minuti al massimo. Scolate le frittelle di scarola aiutandovi con una schiumarola [14] e ponetele su un vassoio ricoperto di carta assorbente affinché perdano l’olio in eccesso, quindi lasciatele intiepidire e servitele.