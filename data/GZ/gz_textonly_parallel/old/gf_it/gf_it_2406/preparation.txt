Per preparare il tris di panna cotta alle fragole, mirtilli e mango mettete la gelatina in fogli in ammollo in un recipiente con acqua fredda per 10 minuti [1]. Mettete sul fuoco una pentola e versatevi la panna [2]. Incidete la bacca di vaniglia nel senso della lunghezza ed estraete i semi raschiandola con un coltellino [3].
Aggiungete i semi insieme alla bacca intera alla panna [4], unite lo zucchero semolato [5] e mescolate fino a quando si sarà sciolto [6], facendo scaldare senza però portare a bollore.
Togliete la bacca di vaniglia [7], poi strizzate la gelatina in fogli e unitela alla panna [8], mischiando con le fruste fino al completo scioglimento [9].
Spegnete il fuoco e con l’aiuto di un imbuto regolabile (in alternativa potete usare un cucchiaio o un mestolo da cucina) versate circa 3 cm di panna cotta [10]. Una volta terminato [11], mettete in frigorifero a rassodare per 2 ore. Nel frattempo potete preparare le salse alla frutta: lavate la frutta sotto abbondante acqua fresca corrente e asciugatela; frullate i mirtilli [12] insieme a 5 g di succo di limone e a 25 g zucchero, poi filtrate il composto con un colino e tenete da parte.
Sbucciate il mango e ricavate la polpa, tagliandola a cubetti [13]. Frullatela insieme a 5 g di succo di limone [14] fino ad ottenere un composto omogeneo [15].
Togliete il picciolo alle fragole e frullatele con lo zucchero e il succo di limone restante [16], poi passatele in un colino a maglie strette per eliminare i semini [17]; prendete 2-3 cucchiai del composto che avete ottenuto, fatelo scaldare a aggiungete l’agar agar [18],
facendolo sciogliere completamente [19]. Unitelo al composto freddo che avete tenuto da parte e mescolate il tutto [20]. Trascorso il tempo necessario, togliete i bicchierini dal frigorifero e versate le salse di frutta, ovvero il secondo strato, riempiendoli per circa 3 cm [21]; fateli risposare in frigorifero per 30 minuti.
Una volta terminato [22], versate la restante panna cotta (se dovesse addensarsi, fatela scaldare qualche istante sul fuoco), arrivando fino al bordo [23]. Mettete in frigorifero altre 2 ore, infine potete servire il vostro tris di panna cotta alle fragole, mirtilli e mango, completando con della frutta fresca [24].