Per realizzare la crostata salata ai peperoni per prima cosa tagliate a metà i peperoni, eliminate i semini interni [1] e il picciolo, quindi ricavate dei rettangoli regolari da 4x9 cm circa. Adagiate i peperoni su una teglia rivestita con carta forno [2], salate [3], 
pepate [4] e condite con un filo d’olio, quindi cuocete in forno statico preriscaldato a 200° per circa 25 minuti. Una volta cotti, sfornate i peperoni e lasciateli raffreddare. Lavate e spuntate le zucchine, poi affettatele sottilmente con una mandolina [5]. Tagliate a fette la scamorza [6] e poi riducetela a listarelle.
Componete i rotolini: adagiate su un tagliere una fettina di peperone, fate coincidere sopra una fettina di zucchina [7], per finire farcite con una listarella di scamorza [8] da adagiare verso un’estremità. Arrotolate i peperoni [9] e teneteli da parte.
Imburrate e infarinate una teglia del diametro di 16 cm, adagiate la pasta brisè sopra e fatela aderire bene al fondo e ai bordi. Bucherellate il fondo con i rebbi di una forchetta [10]. Adagiate i peperoni in teglia [11]. Lavate e tagliate a fettine i pomodori Piccadilly [12].
Quindi inseriteli negli spazi vuoti tra un involtino e l’altro [13]. Condite con olio [14], origano e pepe e cuocete per 60 minuti in forno statico preriscaldato a 180°. Una volta pronta, sfornate la crostata salata ai peperoni e gustatela calda o tiepida [15].