Dopo aver realizzato i cornetti dolci per la colazione e i cornetti salati per l’aperitivo, non potevamo certo farci mancare i cornetti pizza! Avete capito bene: al posto della sfoglia abbiamo utilizzato l’impasto per la pizza per ottenere una sorta di panzerotti dalla tipica forma a mezzaluna. Al posto della cottura in forno, però, abbiamo optato per un’irresistibile versione fritta che farà venire l’acquolina in bocca a tutti! Il ripieno scelto per questa ricetta è a base di pomodoro e mozzarella, come la classica margherita, ma voi potrete arricchirlo a vostro piacimento creando varianti sempre più sfiziose e invitanti. Ideali da gustare insieme agli amici per accompagnare una birra fresca, i cornetti pizza sono solo uno dei tanti modi in cui viene rivisitata questa ricetta amatissima: provate anche le ciambelle pizza o i muffin!