Per realizzare l’orzotto con crema e fiori di zucca per prima cosa realizzate il brodo vegetale. Svuotate la zucca dei semi e filamenti presenti all’interno [1], tagliate via la buccia [2] e riducetela a cubetti [3].
Tritate finemente i cipollotti [4], quindi scaldate in un tegame 40 g di olio di oliva, aggiungete un cipollotto tritato e uno spicchio di aglio sbucciato [5]. Lasciate stufare per 3-4 minuti gli aromi, poi versate nel tegame i cubetti di zucca [6].
Cuocete la zucca per circa 15 minuti o il tempo necessario perché sia morbida, aggiungendo il brodo caldo al bisogno per non far asciugare la zucca [7].A cottura ultimata, eliminate l’aglio [8], trasferite la zucca nel bicchiere del mixer, allungate con un mestolo di brodo [9]
E frullate tutto per ottenere una crema [10], poi aromatizzate con la cannella in polvere [11] e mescolate la crema [12].
Tenete da parte e occupatevi della cottura dell’orzo: scaldate in tegame il restante olio di oliva con l’altro cipollotto e uno spicchio di aglio sbucciato [13]. Aggiungete anche l’orzo e fate tostare per qualche secondo [14], quindi proseguite la cottura a fuoco moderato aggiungendo il brodo poco per volta [15]
e a metà cottura unite anche la crema di zucca [16]. Seguite i tempi di cottura indicati sulla confezione. Nel frattempo pulite i fiori di zucca: per prima cosa tagliate via il gambo e staccate le foglioline dalla base del fiore, estraete il pistillo interno, allargate il fiore [17] e passate delicatamente un pennellino per eliminare residui di terra. Quando mancano pochi minuti alla fine della cottura, eliminate lo spicchio di aglio [18]
e aggiungete la maggior parte dei fiori di zucca puliti [19], tenetene da parte qualcuno per la decorazione dei piatti. Quando l’orzo sarà cotto, spegnete il fuoco e mantecate con il parmigiano grattugiato [20], aggiustate eventualmente di sale e pepe. Servite l’orzotto con crema e fiori di zucca guarnendo i piatti con i fiori che avete tenuto da parte [21].