Per realizzare i panini all’olio, per prima cosa preparate il poolish: versate la farina manitoba in una ciotola, aggiungete l’acqua [1] e il lievito di birra [2] e mescolate bene con un cucchiaio fino ad ottenere un composto fluido e omogeneo [3]. Coprite la ciotola con pellicola e lasciate maturare a una temperatura di 25°-28° per circa un’ora (o fino al raddoppio del volume).
Trascorso questo tempo, versate la farina 00 nella ciotola di una planetaria munita di gancio, poi aggiungete il malto [4], l’acqua [5] e il poolish maturato [6]. Lavorate gli ingredienti per circa 10 minuti.
Quando l’impasto risulterà ben incordato, unite l’olio [7] e il sale [8] e lavorate ancora il tutto fino ad ottenere un composto liscio e morbido [9].
Trasferite l’impasto sul piano di lavoro infarinato [10] e pirlatelo per ottenere una sfera ben soda [11]. Trasferite la palla di impasto in un’ampia ciotola, coprite con pellicola [12] e lasciate lievitare sempre a una temperatura di 25°-28° per circa 2 ore o fino al raddoppio.
Trascorso il tempo di lievitazione [13], trasferite nuovamente l’impasto sul piano di lavoro infarinato e stendetelo con un mattarello per formare un rettangolo di 40x35 cm [14], poi arrotolatelo dal lato più lungo per ottenere un filone della lunghezza di 40 cm [15].
Tagliate il filone in 6 pezzi del peso di 150 g l’uno [16]. Ora stendete ogni porzione di impasto con il mattarello per formare un ovale di circa 25x10 cm [17], poi arrotolatelo dal lato più corto [18].
Una volta arrotolati [19], adagiate i paninetti su una leccarda foderata con carta forno con il lato della chiusura rivolto verso il basso [20] e lasciate lievitare ancora per un’ora, sempre a una temperatura di 25°-28°. Dopodiché cuocete in forno statico preriscaldato a 190° per circa 30 minuti: dovranno risultare dorati all’esterno e soffici all’interno. Per maggiore sicurezza potete controllare la cottura con una sonda per verificare che la temperatura interna arrivi a 94°. I vostri panini all’olio sono pronti per essere sfornati [21]!