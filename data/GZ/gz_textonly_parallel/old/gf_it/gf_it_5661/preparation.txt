Per realizzare i pie pops iniziate preparando la pasta brisèe rossa seguendo la nostra ricetta della pasta brisèe al pomodoro: mescolate il concentrato di pomodoro nell’acqua ghiacciata [1]. Procedete con tecnica della sabbiatura: ponete in un mixer la farina setacciata, il burro freddo, di un pizzico di sale e frullate il tutto fino ad ottenere un composto sabbioso. Disponete il composto ottenuto su una spianatoia nella classica forma a fontana e aggiungete al centro il concentrato di pomodoro diluito nell'acqua [2], impastate il tutto velocemente fino ad ottenere un impasto compatto. Una volta pronta, avvolgete la vostra pasta brisè in un foglio di pellicola da cucina [3] e lasciatela riposare in frigo per almeno 40 minuti.
Ora dedicatevi alla pasta brisèe verde: fate saltare in padella gli spinaci con un filo di olio e uno spicchio di aglio [4], quando risulteranno morbidi trasferiteli nel mixer e frullateli con la dose di acqua fredda che si deve aggiungere alla farina ovvero 35 ml [5]. Proseguite realizzando la sabbiatura con la farina e il burro nel mixer [6],
poi versate il composto su una spianantoia e unite gli spinaci tritati [7], impastate per amalgamare gli ingredienti [8] e poi formate un panetto, rivestitelo con la pellicola [9] e riponetelo in frigorifero a rassodare per circa 40 minuti. Ora occupatevi del ripieno: tritate il caciocavallo e il prosciutto, tamponate i pomodori con della carta assorbente per eliminare l’olio in eccesso e poi riducete anch’essi a piccoli pezzetti.
A questo punto tutto è pronto per comporre i pie pops: riprendete il panetto di pasta brisèe al pomodoro, stendetelo con il mattarello [10] fino ad ottenere una sfoglia di 2 mm ritagliate con degli stampini da biscotti le formine che desiderate [11] avendo cura che siano doppie, spennellate il ritaglio di pasta con l’albume dell’uovo, farcite la parte centrale con i pomodori secchi e il caciocavallo [12],
ponete in mezzo un bastoncino alimentare [13] e poi richiudete con il ritaglio della stessa forma [14]. Ponete da parte i pie pops su un vassoio rivestito di carta forno [15].
Procedete allo stesso modo con la pasta brisèe verde: stendete una sfoglia dello spessore di circa 2 mm [16], spennellate con l’uovo e farcitela con il ripieno di caciocavallo e prosciutto cotto [17]. Richiudete con un altro ritaglio di pasta [18].
Se volete rendere ancora più colorati i pie pops potete ritagliate piccole forme [19] da applicare sui pie pops alternando i colori per creare un grazioso contrasto [20]. Prima di infornarli, spennellate i pie pops con l’albume [21]
e se gradite guarniteli con dei semi di papavero [22], infine cuoceteli in forno statico preriscaldato a 180° per circa 15 minuti (se forno ventilato a 160° per 5-10 minuti). A cottura ultimata lasciate intiepidire i pie pops [23] e poi serviteli infilandoli in un vaso come se fossero dei golosi fiorellini [24]!