Per preparare la torta ricotta e fragole cominciate dalla pasta biscotto. Versate in una ciotola le uova a temperatura ambiente, aggiungete il miele, la scorza grattugiata di limone [1] poi lo zucchero un po’ per volta. Azionate le fruste e montate per una decina di minuti finché il composto non sarà gonfio e chiaro e scriverà sollevando le fruste [3].
Spegnete le fruste, posizionate un colino e setacciate la farina [4]. Incorporatela delicatamente con movimenti dal basso verso l’alto utilizzando una frusta o una spatola [5]. Trasferite il composto in due anelli da pasticceria, o anche due stampi, da 20 cm imburrati e infarinati [6].
Livellate delicatamente la superficie [7] e passate alla cottura [8]: i dischi cuociono in forno statico, già caldo a 180°, per circa 10 minuti [9].
Una volta cotti ribaltateli su una gratella e staccate delicatamente la carta forno mentre sono ancora caldi. Quindi lasciate raffreddare completamente [10]. Preparate la bagna al limone lasciando in infusione la scorza di limone e la bacca di vaniglia per un’oretta. Trascorso il tempo versate il tutto in un pentolino, aggiungete lo zucchero [12]
e quando sarà sciolto filtrate e fate raffreddare [13]. Nel frattempo passate alle fragole. Dopo averle immerse per pochi istanti in acqua fresca, scolatele e pulitele. Togliete la parte superficiale e affettate un numero sufficiente a rivestire la circonferenza dello stampo [14]. Il resto invece tagliatelo a pezzetti e radunate in una ciotola [15]. 
Sui pezzetti di fragola versate lo zucchero [16], mescolate e lasciate macerare una decina di minuti [17]. Dopodiché versate in padella [18],
insieme al sambuca e spadellate a fiamma viva: fate attenzione all’eventuale fiammata se avete il classico fornello. Non appena saranno leggermente ammorbidite spegnete il fornello e tenete da parte [19]. Ora passiamo alla crema. Mettete in ammollo la gelatina in acqua fredda per una decina di minuti [20]. Intanto setacciate la ricotta [21]
Scaldate 25 grammi di panna e sciogliete la gelatina scolata [22], dopodiché versate sulla ricotta e mescolate [23]. Poi aggiungete le fragole intiepidite [24].
Versate i restanti 85 g di panna fredda in una ciotola insieme allo zucchero a velo [25] e montate a neve con le fruste [26]. Versate la panna montata nella ciotola [27],
incorporate delicatamente [28]. Tenete da parte un paio di cucchiaiate, meglio se senza fragole [29]. A questo punto c’è tutto, passate alla composizione. In un anello da pasticceria rivestito di acetato (probabilmente la circonferenza sarà un po’ più piccola rispetto ai 20 cm iniziali) e posto su un piatto girevole, o classico, disponete il primo disco di pasta biscotto [30].
Bagnate con un po’ di bagna [31], versate la crema con i pezzetti di fragole [32], e poi sistemate l’altro disco [33].
Bagnate la superficie e riponete in frigo per un paio d'ore [34]. Trascorso il tempo togliete l'acetato [35] e andate a glassare la torta. Prendete la crema tenuta da parte e stemperatela con un po' di panna finché non avrete ottenuto una crema morbida, non troppo liquida [36].
Quindi rivestite interamente il dolce con una spatola [37], guarnite con le fragole a fette disponendole in maniera alterna una volta con la punta rivolta verso l'alto e una volta verso il basso [38]. Decorate la superficie a piacere e la vostra torta ricotta e fragole è pronta [39].