Per realizzare i papassini per prima cosa mettete l'uvetta in ammollo nell'acqua [1]. Tostate le mandorle in padella [2] e poi tritatele grossolanamente [3].
Versate l’ammoniaca nel latte tiepido [4] e mescolate per scioglierla [5]. Intanto scolate l’uvetta che si sarà ammorbidita [6].
In una ciotola versate la farina e lo zucchero [7], aggiungete anche lo strutto [8]. Iniziate a lavorare l’impasto con le mani e poi versate le uova [9].
Insaporite con l’estratto di mandorle [10], aggiungete il latte miscelato con l’ammoniaca [11] e le mandorle tostate e tritate [12].
In ultimo incorporate l’uvetta ammorbidita [13] e impastate fino a ottenere un panetto omogeneo [14]. Avvolgetelo con pellicola per alimenti [15] e riponete in frigorifero per almeno un'ora.
Trascorso questo tempo riprendete l’impasto e stendetelo con il mattarello su una spianatoia leggermente infarinata fino a uno spessore di 1 cm [16]. Ricavate dei rombi con uno stampo da biscotti [17]. Lavorate gli scarti di pasta per realizzare altri biscotti fino ad esaurire l’impasto. Adagiate i biscotti su una teglia rivestita con carta forno [18] e cuocete in forno statico preriscaldato a 180° per 30 minuti.
Terminata la cottura sfornate i papassini e lasciateli intiepidire [19]. Nel frattempo realizzate la glassa: in una ciotola versate gli albumi e lo zucchero a velo [20], montate il composto con le fruste elettriche finché non sarà bianco e denso, deve risultare spalmabile [21].
Ricoprite i biscotti con la glassa utilizzando una spatola [22]. Guarnite subito con codette colorate e ponete su una gratella per far asciugare la glassa [23]. I papassini sono pronti per essere gustati [24].