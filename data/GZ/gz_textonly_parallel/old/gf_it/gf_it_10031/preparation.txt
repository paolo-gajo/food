Per preparare i fekkas, per prima cosa mettete le mandorle in ammollo in acqua fredda per 10 minuti [1]. Nel frattempo tostate i semi di sesamo in una padella [2] finché non diventeranno dorati [3].
Sbattete le uova in una ciotola capiente, poi aggiungete lo zucchero [4], i semi di anice [5] e l’uva passa [6].
Unite anche i semi di sesamo tostati [7], le mandorle ammollate [8] e l’olio di riso [9].
Mescolate con la forchetta per amalgamare gli ingredienti [10]. Setacciate il lievito con la farina in una ciotola a parte [11]. Aggiungete le polveri al composto un cucchiaio per volta, mescolando con la forchetta [12].
Quando non riuscirete più a mescolare con la forchetta, versate il composto sul piano di lavoro e lavorate con le mani fino ad ottenere un impasto morbido [13], a cui darete la forma di un filone [14]. Trasferite il filone su un vassoio, coprite con pellicola e lasciate riposare in frigorifero per 30 minuti [15].
Nel frattempo sbattete il tuorlo per la copertura in una ciotolina, poi aggiungete l’acqua di fiori d'arancio [16] e il caffè solubile [17]. Mescolate con un cucchiaino e tenete da parte [18].
Dopo mezz’ora rimuovete l’impasto dal frigorifero, dividetelo in 4 parti uguali [19] e formate dei filoni della lunghezza di circa 24-26 cm. Trasferiteli su una leccarda foderata con carta forno [20] e spennellateli con il composto di tuorlo e caffè [21].
Utilizzate i rebbi di una forchetta per realizzare delle righe o dei motivi decorativi sulla superficie [22], poi cuocete in forno statico preriscaldato a 180° per 30 minuti. Una volta cotti, sfornate i filoni [23] e copriteli con un canovaccio umido [24]. Lasciate riposare a temperatura ambiente per tutta la notte o per almeno 12 ore.
Trascorso questo tempo, tagliate i filoni a fettine dello spessore di 1 cm utilizzando un coltello liscio e affilato [25]. Distribuite i biscotti ottenuti su una leccarda con carta forno [26] e cuocete nuovamente in forno statico preriscaldato a 180° per 20 minuti. Quando saranno belli dorati, sfornate i fekkas e lasciateli raffreddare su una gratella prima di gustarli [27]!