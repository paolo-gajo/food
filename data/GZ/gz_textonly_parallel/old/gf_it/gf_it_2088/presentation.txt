Cosa c’è di meglio in inverno che scaldarsi con una saporita e calda zuppa, magari accanto al tepore di un camino? In Campania si usa preparare fagioli e scarole, un classico della tradizione contadina che con i suoi sapori rustici porta in tavola tutta la genuinità di un tempo con i prodotti della nostra terra. In questa ricetta tipica, la dolcezza dei fagioli cannellini incontra il sapore deciso e amarognolo della scarola, il tutto avvolto da una nota piccante conferita dal peperoncino. A completare la nostra pietanza dei crostini di pane tostato, l’ideale sarebbe usare il tipico pane cafone con la sua crosta liscia e croccante per gustare un piatto tutto campano!