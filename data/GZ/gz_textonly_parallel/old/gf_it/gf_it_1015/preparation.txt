Per preparare l'insalata con gamberi nell'ananas iniziate a pulire i gamberi (se non utilizzate quelli già puliti o congelati): per questa operazione potete consultare il procedimento in dettaglio nella scheda della Scuola di cucina, come pulire i gamberi. Sciacquateli sotto acqua corrente, poi posizionatevi su un tagliere e staccate la testa (1-2). Quindi sempre utilizzando le mani staccate le zampette [3].
A questo punto sgusciateli eliminando il carapace [4], ovvero la corazza che protegge le carni. Una volta pulito esternamente, procedete a compiere un’operazione molto delicata ovvero quella di togliere l’intestino interno: incidete il dorso del gambero con un coltellino ed eliminatelo tirando delicatamente [5], cercando di non romperlo. Quando avrete terminato la pulizia dei gamberi, versate in una padella capiente un filo d'olio [6].
Aggiungete uno spicchio di aglio e i gamberi sgusciati in padella [7] e fateli rosolare [8] da entrambi i lati. Potete girarli aiutandovi con una pinza da cucina [9]. Poi spegnete il fuoco e raccoglieteli in una ciotolina per farli intiepidire.
Intanto preparate l'ananas che farà da guscio alla vostra insalata: scegliete un ananas maturo, riconoscibile dal profumo e da una colorazione arancio sulla scorza esterna [10]. Dividete l'ananas a metà con un coltello [11] e incidete la polpa interna lungo tutto il torsolo nella parte centrale [12].
Continuate ad incidere con la lama tutto il perimetro di uno dei due quarti di polpa [13] ed estraetelo. Poi praticate le stesse incisioni anche per l'altro quarto [14] e prelevatelo. Scavate quindi il guscio con un cucchiaio [15] per eliminare eventuali residui di polpa. Procedete nella stessa maniera anche per l'altra metà di ananas. Conservate i gusci di ananas in frigo coperti con pellicola trasparente a contatto fino al momento di utilizzarli.
Dalla polpa estratta otterrete i cubetti di ananas da aggiungere all'insalata. Eliminate la parte centrale callosa [16] e riducete i quarti di ananas a cubetti di media grandezza [17]. Ora passate a triturare finemente gli aromi: l'erba cipollina, la menta e il peperoncino fresco [18].
Quindi lavate i pomodori ciliegino sotto acqua corrente, scolateli e tagliateli a pezzetti [19]. In una ciotola ponete l'insalata mista precedentemente lavata sotto acqua corrente e strizzata, aggiungete i pezzetti di pomodoro [20], poi versate anche l'ananas a pezzi [21].
Unite anche gamberi precedentemente saltati [22]. Quindi passate ad aggiungere gli aromi nell'insalata: l'erba cipollina [23], la menta tritata [24]
e il peperoncino fresco [25]. Aggiungete il sale a piacere e un filo d'olio [26] e mescolate gli ingredienti con un cucchiaino [27] per amalgamare i sapori.
Ora che la vostra insalata è completa, potete iniziare a farcire l'ananas, aiutandovi con un cucchiaio fino a riempirla tutta (28-29). Quindi servite la vostra insalata con gamberi nell'ananas per un fresco pranzo estivo [30]!