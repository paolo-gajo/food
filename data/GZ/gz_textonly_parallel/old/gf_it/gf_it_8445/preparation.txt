Per realizzare la torta al latte caldo, innanzitutto preriscaldate il forno in modalità statica a 180°, poi passate alla preparazione dell’impasto: rompete le uova in una ciotola, unite un pizzico di sale [1] e azionate lo sbattitore. Mentre lo sbattitore è in funzione, aggiungete a poco a poco anche lo zucchero, così da favorirne l’assorbimento [2]. Non appena il composto sarà chiaro e spumoso, ci vorranno circa 10 minuti, spegnete le fruste elettriche [3].
Adagiate un colino sopra la ciotola e setacciate il lievito, la farina [4] e il cacao [5] aggiungendole gradualmente mentre mescolate con la spatola dal basso verso l’alto [6], in modo da inglobarle senza smontare il composto.
Ora prelevate un paio di cucchiai d’impasto e tenetele da parte in un’altra ciotola [7]. In un pentolino versate il latte [8] e scaldatelo a fuoco medio, poi aggiungete il burro [9]:
fatelo sciogliere completamente mescolando con la frusta e portatelo a sfiorare il bollore [10]. Quando il latte avrà raggiunto il bollore, spegnete la fiamma e versate il composto nel recipiente con le cucchiaiate di impasto che avevate tenuto da parte [11]. Mescolate per bene con una frusta per ottenere un composto della consistenza di una pastella [12].
Versate la pastella nel recipiente più grande con il resto dell’impasto [13], mescolate delicatamente con una spatola [14]. Imburrate uno stampo da 20 cm di diametro versate l’impasto [15].
Il dolce è pronto per la cottura [16]. Cuocete nel forno statico preriscaldato a 180° posizionando la tortiera sul ripiano più basso (non a contatto con la base) per circa 35 minuti. Dopo i primi 25 minuti, trasferite la teglia sul ripiano centrale e proseguite la cottura per i restanti 10 minuti. Verificate la cottura facendo la prova dello stecchino e, se una volta infilzato il dolce, lo stecchino risulterà asciutto, potreste sfornare la torta [17]. Lasciatela intiepidire, poi estraetela dalla tortiera e posizionatela su una gratella per farla raffreddare completamente. La vostra torta al latte caldo e cacao è pronta per essere servita [18]!