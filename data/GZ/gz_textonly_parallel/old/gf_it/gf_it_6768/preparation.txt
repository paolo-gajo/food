Per preparare la torta di cioccolato e ciliegie, lavate le ciliegie [1] e, con l’aiuto di un coltello, tagliatele a metà ed eliminate il nocciolo [2]. Mettete le ciliegie in una ciotola insieme allo zucchero a velo [3] e fatele macerare per 10 minuti, così che rilascino un po’ di succo.
Spezzettate grossolanamente il cioccolato fondente con un coltello da cucina [4]. Intanto preparate un bagnomaria: in una ciotola capiente mettete a sciogliere il burro insieme al cioccolato spezzettato [5] e mescolate di tanto in tanto [6].
In un altra ciotola mettete lo zucchero di canna, unite le uova [7] e con la frusta, montate lo zucchero e le uova [8], insieme ad una presa di sale, fino ad ottenere un composto chiaro e spumoso. Setacciate la farina insieme al lievito [9] e
uniteli al composto di zucchero e uova [10]. Mescolate con una spatola per amalgamare bene tutto. A questo punto aggiungete il cioccolato e il burro sciolti [11]: mescolate ancora con la spatola dall’alto verso il basso per non smontare il composto. Infine unite le ciliege [12], tenendone da parte un cucchiaio per la decorazione finale delle fette di torta.
Preparate una teglia rettangolare di 23 cm di larghezza e 31 cm di lunghezza (oppure una tortiera tonda del diametro di 24 cm), rivestitela con un foglio di carta forno leggermente bagnato per farlo aderire e versate il composto nella teglia [13]. Livellate bene la superficie con il dorso di un cucchiaio [14] e cuocete in forno preriscaldato a 180 gradi per 25-30 minuti. Una volta raffreddata, pareggiate i bordi tagliando la parte più esterna [15] e tagliate la torta in fette rettangolari di uguali dimensioni. Decorate con le restanti ciliegie una su ogni fetta di torta.