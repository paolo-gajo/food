Per realizzare la zuppa di ceci e zucca, per prima cosa mondate la cipolla e affettatela sottilmente [1]. Occupatevi ora di pulire la zucca: tagliatela a metà, quindi svuotatela dei semi interni [2] ed eliminate la buccia [3]: in tutto avrete bisogno di 430 g di zucca pulita.
Tagliate la polpa prima a fette [4] e poi a dadini [5]. Lavate le biete e tagliatele a striscioline sottili [6].
In un tegame versate l’olio di oliva, aggiungete poi la cipolla affettata e le bacche di ginepro [7]. Lasciate rosolare a fiamma dolce finché la cipolla non risulterà morbida. A questo punto aggiungete la zucca [8], fatela rosolare a fiamma media e poi bagnate con poca acqua presa dalla dose totale [9].
Unite anche i ceci [10], le bietole ridotte a striscioline [11], sale, pepe e il resto dell’acqua necessaria per la cottura [12].
Aromatizzate con le foglie di alloro [13], mescolate il tutto, coprite con un coperchio [14] e fate cuocere a fiamma vivace per 15 minuti. Trascorsi i 15 minuti togliete il coperchio e continuate a far cuocere per altri 15 minuti. Eliminate le foglie d’alloro [15]
e le bacche di ginepro [16] e servite la vostra zuppa con un filo d’olio a crudo [17] e una macinata di pepe nero. La zuppa di zucca e ceci è pronta per essere servita [18].