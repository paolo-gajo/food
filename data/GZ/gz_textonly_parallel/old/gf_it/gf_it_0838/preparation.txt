Per preparare gli involtini di verza cominciate preparando un buon brodo vegetale. Nel frattempo occupatevi del riso, il ripieno degli involtini. Quindi mondate e tritate finemente al coltello sedano, carota e cipolla e tenete da parte [1]. Eliminate il budello delle salsicce [2] e sgranatele all’interno di un recipiente [3]; tenete da parte anche queste (meglio se in frigorifero).
In un tegame sufficientemente largo lasciate sciogliere il burro in 40 g di olio [4] e poi unite il trito aromatico lasciandolo appassire, a fiamma bassissima, per 10-15 minuti [5] mescolando spesso. Trascorso il tempo tostate il riso, quindi versatelo nel tegame e alzate la fiamma [6].
Mescolate spesso per non farlo attaccare al fondo e dopo 2-3 minuti, sfumate con il vino bianco [7]. Non appena l’alcol sarà completamente evaporato unite la polpa della salsiccia [8], le foglioline di timo [9] e mescolate spesso fin quando tutti i pezzetti saranno ben rosolati.
Infine versate il brodo vegetale caldo [10] un po’ alla volta, quindi non appena si sarà asciugato aggiungetene ancora un po’. Aggiustate anche di sale e di pepe e cuocete il riso abbastanza al dente, quindi spegnetelo 1-2 minuti prima della cottura a puntino. A fiamma spenta unite il Parmigiano grattugiato, mescolate [11] per bene e lasciate intiepidire [12].
Nel frattempo, con molta delicatezza per non romperle, staccate le foglie della verza [13], ve ne occorrono 6 per questa ricetta. Con un coltello eliminate la venatura centrale che è molto fibrosa [14] e sbollentatele poche alla volta in acqua bollente e salata per 1-2 minuti, a seconda di quanto siano croccanti [15].
Scolatele [16] e tenetele in un recipiente ad intiepidirsi per qualche minuto [17], mentre continuate con la cottura di tutte le altre foglie. Per formare gli involtini sistemate su un tagliere una foglia e dividetela a metà, così facendo otterrete in tutto 12 pezzi [18].
Al centro versate una generosa cucchiaiata di riso [19], poi richiudete i lati [20] portandoli verso il centro e infine arrotolate dal basso verso l’alto [21] come fosse un pacchetto e continuate così per tutti.
Ungete una pirofila con circa 10 g di olio [22] e sistemate i fagottini con l’attaccatura rivolta verso il basso, così non si apriranno durante la cottura [23]. Cuocete in forno preriscaldato e in modalità statica a 200° per 15 minuti (o in modalità ventilata a 180° per 10-12 minuti) e qualche minuto in funzione grill per colorire la superficie. Prima di servire i vostri involtini di verza lasciateli riposare una decina di minuti fuori dal forno [24].