Pane, prosciutto, formaggio e besciamella: solo quattro ingredienti per un’esplosione di bontà che prende il nome di croque monsieur! Questo famoso street food francese non è altro che un toast ricco e sostanzioso caratterizzato da un ripieno filante e da una gustosa gratinatura, una ricetta semplice che ha conquistato i palati di tutto il mondo. Immancabile nei menù di ogni bistrot, il croque monsieur va a braccetto con il croque madame, una variante altrettanto appetitosa coronata con un uovo al tegamino al posto del formaggio grattugiato… scegliete la vostra preferita o preparatele entrambe per una cena alla francese da leccarsi le dita!