Per preparare i panini colorati, iniziate dall'impasto per i panini verdi (queste prime tre sequenze si ripeteranno identiche per tutte e tre le tipologie di panini, con le dosi indicate per ciascun impasto): in una ciotolina versate parte del latte a temperatura ambiente, poi unite il lievito disidratato [1] e scioglietelo (controllate sulla confezione se è un lievito da sciogliere nel latte o se può essere unito alle altre polveri). Quindi in una ciotola capiente versate la farina setacciata [2], aggiungete il lievito disciolto nel latte [3], lo zucchero e il burro fuso.
In un'altra ciotolina versate la dose restante di latte a temperatura ambiente [4] e versateci le foglie di basilico [5], quindi frullate il tutto [6].
Versatelo nella ciotola con il resto dell'impasto [7], unite per ultimo il sale messo sui bordi della farina [8] e mescolate prima con una forchetta poi a mano. Formate una pallina di impasto liscia e omogenea [9],
Quindi coprite con pellicola trasparente [10] e lasciate riposare in forno spento con luce accesa per 2 ore. Intanto proseguite con gli altri panini: ripete i passaggi come nella squenza (1-3) e per i panini gialli sciogliete lo zafferano nel latte tiepido (11-12);
unite il composto al resto dell'impasto [13], aggiungete il sale sui bordi quindi amalgamate il tutto prima con una forchetta poi a mano per formare una pallina liscia e omogenea [14]; coprite con pellicola e fate riposare per 2 ore in forno spento con luce accesa. Proseguite infine con i panini rossi: ripetete i passaggi come nella sequenza 1-3 anche per le dosi di questo impasto; poi versate il concentrato di pomodoro nel latte tiepido rimasto [15]
scioglietelo [16] e versate il contenuto nella ciotola con la farina e lievito; unite il sale e mescolate prima con una forchetta [17] e poi a mano, formando una pallina liscia e omogenea [18]; coprite con pellicola trasparente e ponetela in forno spento con luce accesa per 2 ore a lievitare.
Quando tutti e tre gli impasti saranno raddoppiati di volume [19], riprendeteli e iniziate a stendere quello verde a mano, per creare un filoncino [20], dividetelo in pezzetti da 30 g l'uno con un tarocco [21]
e dategli una forma rotonda con i palmi delle mani o roteandolo sul piano di lavoro [22]. Ponete i panini man a mano su un vassoio [23] e coprite con pellicola trasparente: dovranno lievitare ancora 30 minuti in forno spento con luce accesa. Proseguite allo stesso modo per tutti gli impasti [24].
Quando i panini colorati saranno lievitati, togliete la pellicola e poneteli su una leccarda foderata con carta da forno; spennellateli con poco latte tiepido [25] quindi cuoceteli in forno statico preriscaldato a 200° per 14-15 minuti (180° per 10 minuti circa se forno ventilato; potete cuocerne 2-3 per verificare meglio tempi e temperatura in questo caso). Una volta cotti, sfornate i panini colorati fateli raffreddare su una gratella prima di farcirli a piacere e servirli! 