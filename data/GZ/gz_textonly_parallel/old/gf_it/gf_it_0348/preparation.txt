Per preparare le polpette di patate per prima cosa lessate le patate partendo dall’acqua fredda per circa 30-40 minuti dal bollore finché non saranno morbide, verificando con i rebbi di una forchetta [1]. Nel frattempo grattugiate il caciocavallo con una grattugia a fori larghi [2]. Quando le patate saranno cotte, sbucciatele e schiacciatele ancora calde all’interno di una ciotola [3].
Aggiungete il caciocavallo [4], il sale [5], il pepe e le uova [6].
Unite anche il pangrattato [7], il Grana grattugiato [8] e il prezzemolo tritato [9].
Mescolate con una forchetta fino ad ottenere un composto omogeneo [10]. Ora prelevate delle piccole porzioni di impasto da circa 25 g l’una e formate delle palline, poi schiacciatele leggermente fra i palmi delle mani [11]. Man a mano che saranno pronte, adagiate le polpette su un vassoio [12].
Versate un dito di olio in una padella antiaderente e mettetela sul fuoco. Quando l’olio sarò ben caldo aggiungete le polpette e fatele dorare su entrambi i lati [13], ci vorranno pochi minuti [14]. Scolate le polpette di patate su carta assorbente e servitele ancora calde [15]!