Per realizzare i ravioli ripieni di patate e gamberi, per prima cosa preparate la pasta fresca all’uovo: versate i 2 tipi di farina in una ciotola capiente [1], aggiungete le uova [2] e iniziate a mescolare prima con una forchetta [3] e poi con le mani.
Quando avrete amalgamato bene tutti gli ingredienti trasferite il composto sul piano di lavoro e lavorate fino a formare un panetto omogeneo [4]. Coprite l’impasto con la ciotola e lasciate riposare a temperatura ambiente per circa 30 minuti [5]. Nel frattempo pelate le patate e tagliatele a cubetti [6].
Lessate le patate in acqua salata per circa 25 minuti [7]. Intanto potete occuparvi della pulizia dei gamberi: eliminate le zampette dalle code di gambero, poi incidete il dorso [8], rimuovete il carapace ed estraete il filo nero [9].
In una padella soffriggete 2 spicchi di aglio con un filo d’olio, aggiungete 100 g di gamberi puliti [10] e fateli saltare per pochi minuti, giusto il tempo che diventino rossi [11]. Tritate i gamberi grossolanamente e tenete da parte [12]. Il resto dei gamberi verrà utilizzato per il condimento.
Quando le patate saranno cotte, scolatele e lasciatele intiepidire, poi schiacciatele in una ciotola [13]. Unite anche i gamberi tritati, l’uovo e le foglioline di menta fresca [14]. Mescolate per formare un composto omogeneo e regolate di sale [15].
Riprendete l’impasto e stendetelo sul piano leggermente infarinato fino a uno spessore di 1 mm, cercando di ottenere una sfoglia circolare [16]. Disponete dei mucchietti di ripieno su metà della sfoglia, distanziandoli fra di loro di circa 1,5 cm [17]. Ripiegate l’altra metà di sfoglia per ricoprire i mucchietti, facendola aderire bene [18].
A questo punto ritagliate i ravioli con un coppapasta del diametro di 4 cm [19] e premete i bordi con i polpastrelli per far uscire l’aria all’interno [20], poi sigillate premendo con i rebbi di una forchetta [21]. Disponete i ravioli su un vassoio infarinato e passate al condimento, mentre portate a bollore una pentola con abbondante acqua salata per cuocere i ravioli.
Scaldate un filo d’olio in una padella, aggiungete le code di gambero intere e salate [22]. Quando i gamberi saranno diventati rossi, sfumate con il vino bianco [23]. Nel frattempo cuocete i ravioli al dente [24].
Non appena i ravioli verranno a galla, scolateli direttamente nella padella col condimento [25] e mescolate per amalgamare il tutto [26]. Servite i vostri ravioli ripieni di patate e gamberi guarnendo il piatto con qualche fogliolina di menta fresca [27].