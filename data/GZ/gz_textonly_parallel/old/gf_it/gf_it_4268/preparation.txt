Per realizzare la pasta panna e prosciutto, per prima cosa ponete sul fuoco una pentola colma di acqua, salate al bollore: servirà per cuocere la pasta. Ora prendete le fettine di prosciutto cotto [1] e, con un coltello, tagliatele a piccoli pezzettini [2]. Cuocete la pasta al dente [3] e occupatevi del condimento.
Versate l’olio extra vergine di oliva all’interno di una padella e fate imbiondire uno spicchio di aglio [4]. Aggiungete il prosciutto cotto [5] e fatelo rosolare per un minuto appena, dopodiché, eliminate l’aglio [6]. 
Aggiungete la panna fresca [7], il Grana Padano DOP grattugiato [8], il pepe nero [9]
e la noce moscata [10]. Date una bella mescolata [11]. Nel frattempo la pasta sarà giunta a cottura, scolatela al dente e mettetela nella padella con il condimento [12].
Fate amalgamare per bene tutti gli ingredienti e aggiungete poca acqua di cottura della pasta [13], quanto basta per rendere il piatto cremoso [14]. Servite la pasta panna e prosciutto ben calda [15].