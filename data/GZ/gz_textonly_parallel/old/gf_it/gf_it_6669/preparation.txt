Per preparare le lasagne di pesce iniziate occupandovi di tutti pesci: polpo, gamberi, calamari e coda di rospo. La pulizia del polpo ha la precedenza perché richiede tempi più lunghi anche per via della cottura [1]. Per pulirlo iniziate sciacquandolo sotto acqua corrente fredda strofinando con le mani la testa e i tentacoli all'esterno e all'interno [2]. Tamponatelo con carta da cucina, quindi mettetelo su un tagliere e con un coltello incidete la sacca all’altezza degli occhi per eliminarli [3].
Eliminate anche il becco del polpo: con un coltellino iniziate a incidere intorno alla bocca, scavate l'interno con la punta del coltellino ed estraete il becco [4]. Una volta eliminati becco e occhi, frollate la carne del polpo qualora fosse fresco: basterà batterlo con l’apposito martelletto, un batticarne o un utensile da cucina per 10 minuti, per rompere le fibre e rendere le carni più tenere. Se il vostro fosse congelato potete omettere questo passaggio [5]. Sciacquate nuovamente il polpo sotto acqua corrente fredda ed estraete le interiora dalla sacca lavandola poi accuratamente all'interno [6].
Ora che il polpo è pulito, potete procedere alla cottura. Prendete una pentola capiente dai bordi alti, riempitela d’acqua e portate ad ebollizione. Per arricciare le punte dei tentacoli del polpo, immergete i tentacoli nell’acqua bollente [7] poi fateli riemergere e proseguite così per 4-5 volte prima di lasciarlo immerso [8]: in questo modo l’estetica delle preparazioni sarà più gradevole. Coprite con il coperchio e cuocete per circa 30 minuti: prima di scolarlo, verificate la cottura infilzando la carne con i rebbi di una forchetta e, quando sarà pronto, scolatelo aiutandovi con una schiumarola e fatelo intiepidire su un tagliere. Quando sarà a temperatura potrete iniziate a tagliarlo: con un coltello dividete la testa dai tentacoli e poi ottenete dei pezzetti grossi circa 1 cm [9]
Tenete da parte il polpo tritato, lasciando alcuni tentacoli arricciati interi, e lasciateli raffreddare. Passate alla pulizia dei calamari. Iniziate sciacquandoli e successivamente staccate delicatamente la testa dal mantello: tenete da parte la testa recisa e cercate la penna di cartilagine trasparente che si trova nel mantello ed estraetela delicatamente [10]. Pulite il calamaro dalle interiora, sacca di inchiostro compresa. Passate quindi ad eliminare la pelle esterna: incidete con un coltellino la parte finale del mantello, quel tanto che basta per prendere un lembo della pelle e tirate via completamente il rivestimento con le mani o aiutandovi con un coltellino [11]. Per terminare la pulizia del mantello, sempre con un coltellino, rimuovete le pinne [12].
A questo punto separate i tentacoli dal resto e privateli del dente, premendo il tentacolo per espellerlo [13]. Rimuovete infine la pelle dai tentacoli [14]. Tenete da parte. Proseguite con la pulizia dei gamberi. Sciacquateli sotto acqua corrente e puliteli, tenendo gli scarti da parte: staccate la testa [15]
e il carapace, ovvero la corazza che protegge le carni, sfilandola delicatamente con le dita [16]. Staccate e tenete tra gli scarti anche la coda. Una volta pulito esternamente, potete togliere il filamento nero, ovvero l’intestino interno: incidete il dorso del gambero con un coltellino ed eliminatelo tirando delicatamente [17], cercando di non romperlo. Potete ora proseguire preparando il fumetto di crostacei. In un pentolino con olio e aglio fate cuocere gli scarti dei gamberi pochi istanti [18]
bagnate col vino e fate evaporare e successivamente aggiungete l’acqua [19] e fate cuocere per 7-8 minuti per fare uscire bene i succhi dagli scarti [20]. Scolate bene raccogliendo in una ciotola il fumetto: con un cucchiaio o una spatola premete bene gli scarti nel colino [21]
e mettete un attimo da parte il composto che avete ottenuto [22]. Passate alla besciamella senza burro: in un pentolino miscelate bene olio e farina evitando di formare grumi [23], dopo pochi istanti necessari per ottenere il roux aggiungete il fumetto e fate cuocere fino ad ottenere una consistenza densa e cremosa; regolate di sale a piacimento [24].
Mettete da parte la salsa, coprendola con pellicola a contatto [25]. Tagliate ora i pesci a pezzetti di circa 1 cm prima di procedere con la cottura, tenendoli separati ognuno in una ciotola: il corpo dei calamari [26] e i tentacoli [27],
i gamberi [28] e infine la coda di rospo [29]. Ora che avete tutto pronto spostatevi ai fornelli. Mettete sul fuoco una padella in cui scaldare, a fiamma alta, l'olio e l'aglio e poi aggiungete i pezzi nell'ordine indicato, lasciandoli scaldare pochi istanti prima di aggiungere quelli successivi. Quindi cominciate con i calamari [30].
Poi i gamberi [31], la coda di rospo [32] e infine il polpo [33].
Sfumate con il vino bianco [34] e quando l’alcol evapora aggiustate di sale. Potete ora comporre le lasagne. Stendete sul fondo di una pirofila 20x30 cm un velo di salsa al fumetto [35], sul quale porre 3 fogli di lasagna, sovrapponendoli leggermente [36].
Cospargete con il formaggio [37], poi distribuite la farcitura di pesce coprendo in modo omogeneo [38], coprite con la pasta [39]
e proseguite con salsa e formaggio [40]. Procedete con gli strati successivi, terminando con il pesce: arricchite con qualche tentacolo tenuto appositamente [41]. In totale dovreste utilizzare 12 sfoglie e ottenere così 4 strati. Infornate la pirofila in forno statico preriscaldato a 170° per circa 20 minuti + 5-6’ di grill per dorare la superficie. Le vostre lasagne al pesce sono pronte. [42]