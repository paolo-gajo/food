Per preparare la crostata con ricotta e marmellata come prima cosa realizzate la pasta frolla montata. Trasferite il burro morbido tagliato a cubetti in una ciotola, unite lo zucchero di canna integrale [1] e la scorza grattugiata di mezzo limone [2]. Unite un pizzico di sale [3] 
e lavorate il composto con uno sbattitore [4] fino ad ottenere una crema liscia [5]. Aggiungete poi le uova poco per volta [6] e lavorate ancora per 1 minuto. 
Aggiungete poi la farina [7] e lavorate ancora [8] fino a che sarà completamente assorbita [9]. 
Mescolate con una spatola la pasta frolla per esser sicuri che sia ben amalgamata [10]. Imburrate poi uno stampo a cerniera da 22 cm [11] e trasferite la frolla all'interno di un sac-à-poche con bocchetta liscia da 1 cm [12]. 
Formate una spirale all'interno dello stampo, in modo da ricoprire tutta la superficie [13]. Poi utilizzate la frolla rimasta per alzare il bordo facendo dei giri di frolla uno sopra all'altro fino a esaurire l'impasto (14-15). 
Utilizzando un cucchiaino umido imprimete un motivo decorativo su tutto il bordo della crostata (16-17). Riponetela poi in frigorifero per 30 minuti. Nel frattempo preparate la crema di ricotta: lavorate la ricotta in una ciotolina, unite il miele [18], 
la scorza del mezzo limone [19] e mescolate per amalgamare il tutto [20]. Riprendete poi la base della crostata, sistemate la ricotta al centro [21] 
e con una spatola livellate la superficie [22]. Setacciate poi la confettura di lamponi [23], in modo da eliminare i semini. Versatela sopra la ricotta [24] 
e spalmatela su tutta la superficie [25]. Cuocete in forno statico preriscaldato a 180° per 40 minuti, nel ripiano centrale, sino a doratura della frolla. Sfornate, lasciate intiepidire [26] poi rimuovete dallo stampo e fate raffreddare completamente la crostata con ricotta e marmellata a temperatura ambiente prima di servirla [27]. 