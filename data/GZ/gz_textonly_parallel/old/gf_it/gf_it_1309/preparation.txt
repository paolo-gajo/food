Per preparare la pasta tricolore, per prima cosa scaldate un filo d’olio in una padella e soffriggete lo spicchio d’aglio in camicia con il peperoncino intero per qualche minuto [1], poi aggiungete i pomodorini tagliati a metà [2], chiudete con il coperchio [3] e cuocete a fuoco dolce per circa 10 minuti.
Nel frattempo mettete a bollire una pentola d’acqua per la pasta e preparate il pesto di zucchine: lavate le zucchine ed eliminate le estremità, poi tagliatele trasversalmente a metà e rimuovete solo la parte verde che vi servirà per realizzare il pesto [4]. Trasferite la buccia delle zucchine in un contenitore alto e stretto, unite l’olio [5], le foglie di basilico [6],
i pinoli [7] e il parmigiano grattugiato [8]. Frullate con un frullatore a immersione [9] fino ad ottenere una crema liscia e omogenea e regolate di sale.
Versate il pesto di zucchine in un’altra padella e tenete momentaneamente da parte [10]. Quando i pomodorini saranno cotti, spegnete il fuoco, regolate di sale e tenete da parte [11]. A questo punto l’acqua per la pasta sarà arrivata al bollore, quindi salate e cuocete le tagliatelle per 2 minuti in meno rispetto al tempo indicato sulla confezione [12].
Nel frattempo preparate la crema di crescenza: mettete il formaggio in un contenitore alto e stretto, unite il latte [13] e frullate con un frullatore a immersione [14] fino ad ottenere una crema fluida ma ancora consistente [15]. Regolate di sale e tenete da parte.
Trascorso il tempo di cottura delle tagliatelle, scolatele direttamente nella padella con il pesto di zucchine [16], aggiungete almeno un mestolo dell’acqua di cottura della pasta [17] e mescolate bene per amalgamare il tutto a fiamma medio-bassa [18].
A questo punto siete pronti per impiattare: distribuite un cucchiaio di crema di crescenza sul fondo del piatto da portata [19], sistemate al centro un nido di tagliatelle e aggiungete qualche pomodorino [20]. Infine condite con una macinata di pepe nero, un filo d’olio e guarnite con una fogliolina di basilico fresco… la vostra pasta tricolore è pronta per essere servita [21]!