“Raccolgaci un’unica bandiera…” così scriveva nel 1847 Goffredo Mameli nel suo Canto agli Italiani, ma sarebbe dovuto passare ancora un secolo prima che il tricolore diventasse la bandiera ufficiale dell’Italia unita. Porgiamo omaggio allora (oltre alla chioma) al simbolo del nostro Bel Paese con un piatto verde, bianco e rosso: pasta tricolore! Il bianco della crema di formaggio fresco contrasta con il verde del pesto di zucchine, su cui spiccano i pomodorini rossi e succosi… a legare il tutto un particolare formato di pasta all’uovo, simbolo dell’eccellenza italiana in cucina, che avvolge il condimento in un abbraccio dal sapore mediterraneo. Dopo il pane tricolore e le meringhe tricolore, non potevamo esimerci dal proporvi un primo piatto come la pasta tricolore per il vostro menù patriottico, così appetitoso e invitante che vorrete condividerlo con amici di tutto il mondo!