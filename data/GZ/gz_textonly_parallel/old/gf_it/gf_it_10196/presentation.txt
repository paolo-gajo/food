Il risotto con pesto di spinacino è un primo piatto genuino e sfizioso realizzato con una variante del tradizionale pesto genovese. Al posto delle foglie di basilico, infatti, abbiamo utilizzato spinacini freschi: il risultato è una salsa vellutata dal verde brillante e dal gusto delicato. Ma non ci siamo fermati qui, abbiamo arricchito il piatto con ceci, pomodorini confit dal sapore agrodolce e cubetti di quartirolo. Fresco e colorato, questo risotto rallegrerà con gusto i vostri menu primaverili.