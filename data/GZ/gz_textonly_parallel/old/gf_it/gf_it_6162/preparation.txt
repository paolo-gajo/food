Per realizzare il polpettone alla ligure per prima cosa lavate bene e poi ponete a bollire le patate per 40 minuti, partendo da acqua fredda [1]; cuocete fino a quando non risulteranno morbide infilzandole con i rebbi di una forchetta, i tempi possono variare in base alla grandezza delle patate. Lavate e spuntate i fagiolini [2], quindi cuoceteli a parte in un tegame con acqua per circa 25 minuti [3], partendo sempre da acqua fredda. Dovranno risultare teneri a fine cottura senza sfaldarsi.
Una volta pronti i fagiolini scolateli [4] e tagliateli a piccoli pezzetti [5]. Nel frattempo anche le patate saranno giunte a cottura, scolatele e passatele nello schiacciapatate raccogliendo la purea in una ciotola ampia [6].
Versate qui anche i fagiolini cotti [7], aggiungete il formaggio grattugiato [8] e le uova [9].
Aromatizzate con le foglioline di maggiorana [10], poi salate [11] e pepate. Mescolate [12] e tenete da parte.
Ora imburrate una teglia rettangolare di 30x23 cm [13] e spolverizzate il fondo il bordo con il pangrattato [14]. Versate l’impasto nella teglia [15],
livellate la superficie con il fondo di un cucchiaio oppure una spatola per distribuirlo in modo omogeneo [16], poi a piacere realizzate le tipiche decorazioni strisciando i rebbi della forchetta prima in senso verticale [17] e poi in quello orizzontale, creando così un motivo a righe [18].
Ora in una ciotola versate il Parmigiano grattugiato e il pangrattato [19], mescolate [20] e distribuite il composto ottenuto sulla superficie [21].
Il polpettone è pronto per la cottura [22]: cuocetelo in forno statico preriscaldato a 180° per 50 minuti, poi in modalità grill per circa 2 minuti, così da dorarlo in superficie [23]. Servite il polpettone alla ligure dopo averlo fatto leggermente intiepidire [24].