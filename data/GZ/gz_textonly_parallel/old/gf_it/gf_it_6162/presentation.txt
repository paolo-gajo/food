Se andate in Liguria potrete assaggiare moltissimi manicaretti tradizionali: prime fra tutte le bavette al pesto con patate fagiolini, uno dei piatti simbolo di questa regione. Tra le viuzze caratteristiche dei borghi liguri avrete modo di farvi tentare dal profumo della “fugassa”, la celebre focaccia genovese, irresistibilmente fragrante. Ma c’è un’altra ricetta, rustica e genuina, che non può mancare nei ricettari regionali: il polpettone alla ligure. Uno sformato di patate arricchito con fagiolini, formaggio e uova, con una crosta dorata e un interno morbido. Questi i punti fermi che si riscontrano tra le numerose varianti della ricetta: c'è chi aggiunge nel polpettone alla ligure altri tipi di ortaggi o insaporisce ulteriormente il ripieno saltandolo in padella prima di infornare. Impossibile resistere a questa pietanza semplice ma sostanziosa da servire come piatto unico, caldo o tiepido!