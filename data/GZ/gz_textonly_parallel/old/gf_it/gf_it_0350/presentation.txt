"Dolce e un po' salato", sono le parole di una delle canzoni più note degli anni '70 e lo stesso gusto che ritroverete in questa ricetta! La cheesecake al caramello salato è un dessert sublime, scenografico e perfetto per ogni occasione. La base di biscotti, accoglie una crema morbida e vellutata, dal gusto leggermente acido, tipico di questa torta. La decorazione questa volta più golosa che mai! La dolcezza dello zucchero, trasformato in caramello, avrà una nota amarognola e grazie all'aggiunta dei fiocchi di sale risulterà leggermente sapida. Il risultato sarà un equilibrio di sapori, impreziosito da una cascata di anacardi tostati. Nessuno riuscirà a resistere... pronti ad un nuovo cavallo di battaglia in cucina?