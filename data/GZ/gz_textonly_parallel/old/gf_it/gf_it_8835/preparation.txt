Per preparare la torta donuts, iniziate a lavorare il burro ammorbidito a pezzetti con lo zucchero muniti di uno sbattitore elettrico [1]. Incidete una bacca di vaniglia [2] e prelevatene i semi con la punta di un coltellino. Quindi uniteli alla crema di burro e zucchero assieme ad un pizzico di sale [3].
Unite anche la scorza grattugiata di 2 limoni [4]; poi incorporate le uova poco alla volta [5] e mescolate per altri 3-4 minuti [6]. Poi mescolate la farina e il lievito [6],
setacciateli per aggiungerli all'impasto [7] e continuate a lavorarlo con le fruste elettriche. Quando anche le polveri saranno incorporate, aggiungete il latte a filo [8] continuando a lavorare l'impasto: dovrete ottenere un composto fluido e omogeneo [9].
Versatelo in uno stampo a ciambella del diametro di 24 cm [10] e cuocete in forno statico preriscaldato a 180° per 50 minuti circa. Una volta cotta, sfornate la ciambella e fatela intiepidire [11] prima di sformarla e capovolgerla su una gratella per farla raffreddare completamente [12].
Intanto potete dedicarvi alla crema pasticcera: prelevate la scorza di un'arancia non trattata [13]; in un pentolino versate i tuorli con lo zucchero, lavorateli con una frusta [14], poi aggiungete la fecola di patate e mescolate con la frusta per incorporarla [15].
Versate il latte a filo [16] e la scorza dell'arancia [17]. Mescolate per bene e ponete sul fuoco dolce; continuate a mescolare e cuocere la crema fino a quando si sarà addensata [18]. A questo punto spegnete il fuoco, togliete la buccia di arancia
e trasferite la crema in una ciotola: copritela con pellicola trasparente a contatto per farla raffreddare completamente [19]. Quando le due preparazioni saranno fredde, potete assemblare la torta donuts: tagliate a metà la ciambella [20], farcite la base con la crema pasticcera all'arancia aiutandovi con una sac-à-poche [21].
Una volta farcita [22], coprite con l'altra metà della ciambella [23] e tenetela da parte mentre preparate la ghiaccia reale: in una ciotola versate gli albumi insieme a qualche goccia di limone, iniziate a montarli con le fruste [24]
e quando saranno bianchi unite lo zucchero a velo [25] e continuate a lavorare il composto: dovrete ottenere una glassa liscia, omogenea e fluida. A questo punto aggiungete qualche goccia di colorante liquido, noi abbiamo scelto l'azzurro [26], fino ad ottenere la colorazione desiderata [27]; dosate il colorante sapendo che una volta che la ghiaccia si sarà rappresa, il colore risulterà più intenso e brillante.
Distribuite la ghiaccia sulla superficie della ciambella con un cucchiaio [28]; per completare la decorazione, spargete tante codette colorate sulla vostra torta donuts (29-30)!