Per preparare i cannelloni ripieni di carne alla Umbra mettete sul fuoco una pentola con abbondante acqua salata che vi servirà per il brodo vegetale. Procedete con la preparazione del ragù: tritate finemente la cipolla, il sedano, la carota [1], poi anche le foglioline di timo e rosmarino [2]. Fate scaldare l’olio in una pentola capiente e aggiungete le verdure tritate: la cipolla, le carote [3]
e il sedano [4], facendo stufare per 7-8 minuti. Unite la carne trita [5], e mescolate con una spatola [6].
Fate cuocere per 5-6 minuti, dunque aggiungete il timo, il rosmarino tritato e l’aglio sbucciato [7]. Sfumate con il vino bianco [8], regolate di sale e di pepe e aggiungete il brodo vegetale [9]:
cuocete per 1 ora e 30 minuti a fuoco molto lento, coprendo con un coperchio [10]. Nel frattempo preparate la besciamella: mettete a scaldare in un pentolino il latte [11]; a parte fate sciogliere il burro a fuoco basso [12],
poi spegnete e aggiungete la farina setacciata a pioggia [13], mescolando con una frusta per evitare la formazione di grumi. Rimettete sul fuoco dolce e mescolate fino a farla diventare dorata per ottenere il roux [14]; unite il latte caldo poco alla volta al roux [15], mescolando energicamente il tutto con la frusta.
Aromatizzate il latte con la noce moscata [16] e un pizzico di sale e cuocete 5-6 minuti a fuoco dolce finché la salsa si sarà addensata [17] e inizierà a bollire. Trascorso il tempo necessario versate metà dose di besciamella nel ragù [18],
insieme a 100 gr di formaggio grattugiato [19] e mescolate il tutto con una spatola da cucina. Distribuite in maniera uniforme un mestolo di besciamella sul fondo di una pirofila [20] della misura di 36x24 cm, poi mettete il ragù che avete preparato in una sac-à-poche senza bocchetta a cui potete praticare un foro. Quindi prendete i cannelloni e riempiteli uno alla volta [21],
ponendoli mano a mano che li preparate uno accanto all’altro sulla base di besciamella [22]. Una volta terminato, ricoprite il tutto con la besciamella restante [23], distribuendola in maniera uniforme [24].
Terminate cospargendo con il formaggio grattugiato restante [25], infine fate cuocere in forno statico preriscaldato a 180° per 30 minuti (oppure a 160° per 20 minuti se in forno ventilato). Trascorso il tempo necessario, sfornate [26] e servite i cannelloni ripieni di carne alla Umbra ben caldi [27].