Per preparare le triglie ripiene e fritte iniziate dalla pulizia: incidete la pancia [1], quindi eliminate le interiora sotto l'acqua corrente [2]. Ponete le triglie sul tagliere e praticate un'incisione per tutta la lunghezza, per aprirle a libro senza dividere del tutto i filetti [3]. Eliminate la lisca centrale e tagliate via la testa.
Preparate il ripieno: tritate le erbe aromatiche [4], tagliate il pane a cubetti, ponetelo in una ciotola [5] e ammollatelo nel latte [6]. Lavoratelo con un cucchiaio di legno finché non risulterà del tutto molle. 
Al pane ammollato unite successivamente il trito di erbe aromatiche (7-8) e il Pecorino grattugiato [9].
Grattugiate uno spicchio di aglio [10], salate e pepate a piacere [11] e amalgamate il tutto: dovrete ottenere un impasto consistente.
Farcite ciascuna triglia con un cucchiaino di impasto [13] e richiudetela su se stessa senza pressare eccessivamente. In una ciotola ampia versate il pangrattato, aromatizzate con la paprika dolce [14] e mescolate per ottenere una panatura omogenea. In un'altra ciotola bassa e larga rompete le uova e sbattetele. Ponete sul fuoco un tegame con abbondante olio di semi da portare alla temperatura di 170° (è preferibile utilizzare un termometro da cucina). Passate le triglie una ad una prima nell’uovo sbattuto [15],
poi nel pangrattato aromatizzato alla paprika [16]. Una volta pronte, prendetene poche alla volta per friggerle nell'olio arrivato a temperatura [18]. 
Quando saranno ben dorate scolatele con una schiumarola [19] e ponetele su carta per fritti; salate a piacere [20] e proseguite in questo modo. Le vostre triglie ripiene e fritte sono pronte per essere servite ben calde [21]!