L'amore è un incastro perfetto tra due anime che si cercano. Fiori, cioccolatini sono gesti romantici senza tempo, ma serve qualcosa che testimoni l'unione perfetta. E cosa c'è di meglio a San Valentino che preparare una dolcezza con le proprie mani? I biscotti a cuore bicolore saranno il vostro messaggio d'amore inequivocabile...impasto bianco e impasto al cacao incastonati in un puzzle dolcissimo di poesia e gusto. Due cuori di colore diverso che si stringono in un abbraccio stretto e goloso, per dar vita ad un unico biscotto profumato e originale. I biscotti a cuore bicolore sono perfetti da regalare alle persone speciali della vostra vita: basterà conservarli in un sacchetto da legare con un bel nastro rosso!