Per realizzare la pasta al forno con broccoli e pancetta per prima cosa ricavate le cimette dal torsolo [1]: dopo la pulizia otterrete circa 550 g di cimette (non buttate via il torsolo: una volta pelato, potrete utilizzarlo come indicato in fondo alla ricetta). Lavate bene le cimette sotto l’acqua corrente, quindi lessatele per circa 8 minuti in acqua bollente [2]. Una volta cotte scolate e tenete da parte [3], non gettate via l’acqua di cottura che servirà per lessare la pasta.
Nel frattempo tagliate a cubetti la pancetta [4], scaldate una padella a fuoco medio e quando sarà ben calda versate la pancetta [5]: fatela saltare per circa 10 minuti senza aggiungere altri grassi. Dovrà risultare dorata e croccante. Nel frattempo riportate a ebollizione l'acqua in cui avete cotto i broccoli, salate e cuocete la pasta, restando qualche minuto indietro rispetto a quanto riportato sulla confezione [6]. 
Mentre la pasta cuoce, tagilate a fette sottili il Casera [7], poi a pezzetti; riducete a piccoli pezzi anche le cimette lessate [8]. Una volta che la pancetta sarà ben rosolata [9],
aggiungete i broccoli [10] e quando anche la pasta sarà al dente, scolatela direttamente in padella con il resto del condimento [11]; mescolate per insaporire. Spegnete il fuoco, quindi ungete con 2 cucchiai di olio una teglia rettangolare da 30x20 cm [12],
spargete 1 cucchiaio di Grana Padano grattugiato sul fondo [13]. Versate un primo strato di pasta [14], insaporite con metà dose di Casera a pezzetti, proseguite con un ultimo strato di pasta [15].
Condite l’ultimo strato con altro Casera, Grana Padano grattugiato [16] e un filo di olio di oliva [17]. Cuocete in forno preriscaldato in modalità statica a 200° per 15 minuti nel ripiano centrale. Fate poi gratinare per altri 3 minuti con modalità grill, fino a completa doratura. Sfornate la pasta al forno con broccoli e pancetta e servitela ben calda [18]!