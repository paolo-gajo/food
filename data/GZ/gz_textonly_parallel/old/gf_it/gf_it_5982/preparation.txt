Per preparare le verdure gratinate al forno, per prima cosa procedete al taglio delle verdure: lavate le zucchine, eliminate le estremità e tagliatele in diagonale a fettine di 2-3 cm di spessore [1]; fate la stessa cosa con le melanzane. Infine lavate i peperoni, svuotateli dei semi e filamenti interni e tagliateli prima a metà [2] e poi a pezzi più o meno grandi quanto le fette di melanzane e zucchine [3].
Disponete le verdure tagliate in una teglia foderata con carta forno, potete sovrapporre leggermente le fettine di zucchine e melanzane [4], dopodiché condite con sale [5], pepe e l'olio di oliva [6]. Infornate la teglia in forno statico preriscaldato a 180° per 40 minuti.
Nel frattempo preparate la panatura per le verdure: in una ciotola unite il pangrattato con il Parmigiano grattugiato [7] e l’origano [8], e mescolate bene [9].
Trascorsi i 40 minuti, estraete le verdure dal forno [10], con un cucchiaio distribuite la panatura su tutte le verdure [11]. Infornate nuovamente a 180° per altri 10 minuti, poi azionate il grill a 240° per 2-3 minuti: le vostre verdure gratinate al forno saranno pronte per essere servite [12]!