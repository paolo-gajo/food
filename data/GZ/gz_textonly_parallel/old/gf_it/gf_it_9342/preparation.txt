Per realizzare la torta a scacchi per prima cosa preparate la base scura: tritate il cioccolato fondente grossolanamente. Fatelo fondere a bagnomaria [1] e quando sarà sciolto aggiungete il burro a pezzetti [2] e fatelo sciogliere. Quando il cioccolato e il burro saranno ben amalgamati unite il caffè solubile [3], quindi trasferite il composto in una planetaria.
Lasciate intiepidire il composto e aggiungete lo zucchero [4] e le uova sbattute con una forchetta [5]: azionate la frusta e mescolate. Aggiungete il latte [6],
la scorza di arancia grattugiata [7] e continuate a mescolare. Infine setacciate la farina direttamente nella ciotola insieme al lievito [8] e il cacao in polvere [9]
mescolate con un cucchiaio di legno o una spatola per amalgamare il composto [10]. Poi imburrate e infarinate una tortiera di 25cm x 17,5 cm, versate l’impasto all’interno [11] e cuocete in forno statico preriscaldato per 60 minuti a 160 ° ( se usate il forno ventilato a 140° per 50 minuti). A cottura ultimata sfornate la base [12] e fatela raffreddare.
Intanto preparate la base chiara: in una ciotola versate le uova, lo zucchero [13] e un pizzico di sale. Montatele per circa 20 minuti con uno sbattitore elettrico, dopodiché aggiungete l'olio [14], l'acqua e continuate a lavorare gli ingredienti con le fruste elettriche. Incidete la bacca di una vaniglia [15] ed estraetene i semini,
quindi versateli nell'impasto [16]. In una ciotolina setacciate la farina, la fecola di patate [17] e il lievito. Incorporateli all'impasto un cucchiaio alla volta [18] e lavorate ancora con le fruste per amalgamare tutti gli ingredienti.
Trasferite l'impasto ottenuto in una tortiera di 25cm x 17,5 cm imburrata e infarinata [19] e cuocete in forno statico preriscaldato per circa 25 minuti a 180° (oppure a 160° per 15 minuti se avete il forno ventilato). A cottura ultimata sfornate la torta e fatela raffreddare [20]. Intanto occupatevi della crema al burro iniziate versando in un pentolino dal fondo spesso lo zucchero semolato con l’acqua, ponetelo a fuoco dolce mescolando di tanto in tanto con un cucchiaio di acciaio. Quando lo zucchero si sarà sciolto mettete un termometro da zucchero nel pentolino e non mescolando più portate lo sciroppo a 121°C [21].
Nel frattempo mettete i tuorli in una planetaria e iniziate a farli montare [22], aggiungetevi lo sciroppo di zucchero a filo [23] e montate fino a completo raffreddamento.Mentre i tuorli montati si stanno raffreddando, lavorate a crema il burro a temperatura ambiente aiutandovi con una spatola. Incorporate quindi i semi di una bacca di vaniglia nella planetaria [24], setacciate lo zucchero a velo e unite anch'esso,
per ultimo aggiungete il burro un pezzetto alla volta [25] facendo montare ancora fino a che il composto sarà cremoso [26]. Ritagliate la base chiara in 8 rettangoli spessi 3 cm [27]
 e fate lo stesso con quella scura [28]. Iniziate a comporre la torta: spennellate un lato del rettangolo [29] e appoggiatelo su un piatto da portata con la parte spennellata rivolta verso il basso [30] per farlo aderire meglio.
Proseguite alternando i colori create un primo strato con 4 rettangoli, spennellate con la crema al burro la superficie [31] proseguite [32] con altri 3 strati. Spennellate tutta la superficie e i bordi della torta con la crema al burro e ponetela in frigorifero per un paio di ore. Prendete la pasta di zucchero già pronta, stendetela su una spianatoia [33]
poi avvolgetela sul mattarello e srotolatela sopra la torta [34] per ricoprirla interamente [35], fate aderire la pasta su tutti i lati e ritagliate quella in eccesso.Terminate le decorazioni al cioccolato [36];
con l’aiuto di un cucchiaino distribuite su ciascun quadrato scuro le scagliette di cioccolato fondente [37] e su quelli chiari le scagliette di cioccolato bianco [38]. La vostra torta a scacchi decorata è pronta per essere gustata [39]!