Per preparare il pane alla birra, iniziate dalla biga, il pre-impasto: in una ciotola mischiate le farine Manitoba e integrale [1] unite al centro il lievito di birra disidratato [2], proseguite con l’acqua a temperatura ambiente e il sale versato lontano dal centro [3] (potete anche scioglierlo nell'acqua prima di aggiungerlo all'impasto).
Impastate tutto a mano [4], formate una palla e lasciatela riposare in una ciotola coperta con pellicola per almeno 4 ore (fino ad un massimo di 6) in ambiente tiepido [5], lontano da correnti d'aria o in forno spento con luce accesa. Trascorso il tempo indicato, mettete la biga nella tazza della planetaria (in una semplice ciotola se impasterete a mano) munita di foglia. Versate all’interno la birra scura a temperatura ambiente [6] e sciogliete l’impasto lentamente azionando la macchina. 
Unite poi il lievito [7] e le farine [8], per ultimo il sale [9]. Quando gli ingredienti si saranno uniti, togliete la foglia e montate il gancio, quindi lasciate che l’impasto si incordi al gancio. Terminata questa operazione, avrete ottenuto un impasto elastico ma piuttosto morbido e leggermente appiccicoso; sarà necessario ungersi le mani e il piano di lavoro con dell'olio.
Prendete quindi l'impasto dalla planetaria, appiattitelo per ottenere un rettangolo e praticate delle pieghe portando la pasta verso il centro (10-11) iniziando da un lembo e proseguendo con gli altri [12], ripiegando l'impasto. 
L'operazione di ripiegare l'impasto [13] andrà ripetuta per 2-3 volte, fino ad ottenere un impasto più asciutto ed elastico. Tra una serie di pieghe e l'altra, dovrete attendere almeno 10 minuti: durante questo tempo potete conservare l'impasto in una ciotola leggermente oleata e coperta con pellicola, [14], in ambiente tiepido (se lasciate l'impasto sul piano di lavoro, avvolgetelo comunque con la pellicola). Ogni volta dovrete riprendere l'impasto, stenderlo leggermente a rettangolo e ricominciare con le pieghe riportando la pasta al centro [15].
Dopo l'ultima piega (16-17-18), appiattite la pasta per formare un rettangolo;
spolverizzate con farina integrale un cesto di legno piegato (banneton) di 30x15 cm (in alternativa si può mettere all’interno del cesto un telo di mussola per evitare che l’impasto si attacchi) [19], arrotolate l’impasto su se stesso stringendo senza rompere le fibre [20], ponetelo all'interno dello stampo [21]
e lasciate lievitare fino a quando la pasta non avrà raggiunto i bordi (ci vorrà circa 1 ora) [22]. Una volta lievitato, capovolgete l'impasto su una leccarda foderata con carta da forno [23] e praticate dei tagli con un coltellino affilato in superficie [24]
una volta pronto [25] cuocete in forno statico preriscaldato a 250° per circa 20 minuti con una ciotola d’acqua (o pentolino di acciaio) posto sul fondo del forno. Poi togliamo la ciotola d’acqua, abbassiamo la temperatura a 200° e cuociamo per altri 40 minuti (per la cottura in forno ventilato, diminuire di 20° la temperatura e di 10 minuti la cottura per entrambi i momenti). Una volta cotto, capovolgete il filone [26] e cuocetelo così per altri 20 minuti. Estraete il filone dal forno [27] e lasciate raffreddare il pane alla birra su una gratella, prima di affettarlo!