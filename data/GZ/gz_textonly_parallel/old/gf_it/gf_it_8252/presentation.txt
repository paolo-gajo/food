Una tira l’altra ma non sono le ciliegie... sono le patate! Oggi vi deliziamo con un classico intramontabile della cucina casalinga: le patate al forno. Impossibile non amare questo contorno che accompagna perfettamente carne o pesce. In tantissimi ci avete chiesto qual è il segreto per delle patate al forno croccanti e dorate, insomma perfette. Questo perché come tutte le ricette che al primo sguardo appaiono semplici, anche questa può nascondere delle insidie nella preparazione. Ognuno custodisce il segreto per patate al forno perfette: c'è chi le passa sotto acqua corrente fredda o in ammollo per eliminare l'amido, chi le cuoce in forno statico prima coperte con carta alluminio e poi scoprendo la teglia, chi ancora misura millimetricamente gli spicchi o i cubetti per farli tutti uguali e garantire la cottura uniforme o chi le utilizza con la buccia. Siete curiosi di conoscere quali sono i nostri trucchi per delle patate al forno croccanti da applausi a tavola? Siamo felici di condividerli con voi per farvi assaporare un contorno gustoso che piace sempre a tutti! 