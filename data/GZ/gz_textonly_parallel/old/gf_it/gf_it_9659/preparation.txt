Per preparare la pavlova al caffè dedicatevi alla preparazione del caffè con la moka: mettete l'acqua fredda, possibilmente povera di calcare, all'interno della caldaia fino alla valvola di sicurezza [1] (altrimenti otterrete un caffè più lungo). Riempite il filtro con il caffè macinato [2] e livellate ad ogni cucchiaino di caffè aggiunto battendo il filtro sul tavolo con movimenti decisi [3], fino a raggiungere il bordo del filtro.
Non pressate con il cucchiaino, né operate fori e avvitate bene la caffettiera [4] (per evitare che il caffè fuoriesca dai lati mentre sale), quindi ponetela su una fiamma bassa e costante, per ottenere un caffè corposo. Man mano che il caffè sale si formerà una schiumetta densa [5]; consigliamo di non lasciar gorgogliare troppo a lungo il caffè, per mantenerne intatti aroma e dolcezza. Quindi spegnete il fuoco e il vostro caffè da usare nella preparazione è pronto: mescolatelo direttamente nella moka con un cucchiaino, per renderlo più omogeneo [6].
Preriscaldate il forno (statico) a 250°, ora occupatevi della meringa: prendete le uova a temperatura ambiente e dividetene gli albumi dai tuorli. Con le fruste di uno sbattitore o con una planetaria montate a neve gli albumi [7] aggiungendo il sale. Quando saranno diventati bianchi aggiungete anche il lievito; quindi, sempre sbattendo, unite 10 ml di caffè della moka precedentemente preparato [8]. In una ciotola a parte unite lo zucchero all'amido di mais e aggiungete il composto alle uova un cucchiaio alla volta [9], mentre le fruste sono ancora in funzione e finché gli ingredienti non saranno tutti amalgamati.
Infine aggiungete l’aceto (di mele o di vino bianco) in un paio di volte [10]. Dovrete ottenere un composto cremoso e sodo che andrete a spalmare su di una leccarda foderata con un foglio di carta forno, formando un disco piuttosto spesso dai bordi leggermente rialzati [11]. A questo punto portate il forno a 120°, infornate la meringa e lasciatela cuocere per circa 1 ora e mezza in forno statico. Trascorso il tempo necessario, spegnete il forno, aprite leggermente lo sportello e lasciate raffreddare completamente la base della pavlova, dovrete ottenere una meringa dorata [12].
Ora occupatevi della salsa: ponete sul fuoco un pentolino con 50 ml di panna e riscaldatela a fuoco basso, versate i 50 ml di caffè preparato con la moka [13] e il cioccolato fondente a pezzi [14]. Mescolate fino a sciogliere tutto il cioccolato ottenendo una crema liscia e senza grumi [15] e lasciate intiepidire.
Versate la salsa ottenuta al centro della pavlova [16]. Intanto montate 400 ml di panna liquida con 20 g di zucchero a velo [17] e farcite la superficie della torta con delle generose cucchiaiate di panna [18]
ricoprendo completamente il dolce [19]. Per finire guarnite con i riccioli di cioccolato [20], mettete la salsa di cioccolato avanzata in una sac-à-pocheper ultimare la decorazione della pavlova [21]. La vostra pavlova è pronta per essere portata in tavola!