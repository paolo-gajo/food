Per preparare la tartare di tonno iniziate a grattugiare la scorza di un'arancia [1], poi tagliatela a metà [2] e spremete il succo [3].
In una ciotola versate l’olio di oliva extravergine [4], il succo dell'arancia [5] e la sua scorza [6].
Tritate finemente il finocchietto [7], tenendone da parte qualche filo per la decorazione finale, unitelo al composto ed emulsionate con la frusta [8]. Intanto preparate i gusci di pasta brisè. Aggiustate l’emulsione con un pizzico di pepe e di sale. Preparate i gusci di pasta brisè che serviranno per fare delle monoporzioni di tartare: stendete la pasta brisè (potete usare un rotolo di pasta brisè già fatta), ritagliate 10 cerchi di circa 10 cm di diametro e foderate 10 stampini rotondi del diametro di 8 cm, dopo averli imburrati. Bucherellate il fondo con i rebbi di una forchetta [9] e cuoceteli in bianco, ricoperti da legumi secchi come peso, seguendo la tecnica della cottura in bianco (che trovate qui), in forno a 180 gradi per 10-15 minuti. Quando saranno dorati tirateli fuori dal forno, lasciateli raffreddare e sformateli.
Prendete i tranci di tonno: assicuratevi di aver acquistato pesce abbattutto. Si raccomanda di congelarlo per 96 ore a-18 gradi e poi scongelarlo per impiegarlo nella ricetta [10]. Sciacquate e asciugate i filetti di tonno con carta assorbente [11]. Tagliateli a cubetti piccoli dello spessore di mezzo centimetro [12] e spostateli in una terrina capiente.
Versate su di essi l’emulsione di olio e arancia [13] e mescolate così che il tonno si insaporisca bene. Quindi riempite le tortine con uno-due cucchiai di tartare di tonno [14] e decorate la vostra tartare con qualche rametto di finocchietto [15].