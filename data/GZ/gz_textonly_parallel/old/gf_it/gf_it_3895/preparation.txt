Per realizzare le stelline di patate, per prima cosa cuocete le patate: scegliete patate all’incirca della stessa dimensione, mettetele in una pentola e copritele con acqua fredda, poi aggiungete una presa di sale grosso [1] e le foglie di alloro [2]. Portate a bollore e cuocete per circa 35-40 minuti finché non saranno morbide. Una volta cotte, scolate le patate e lasciatele intiepidire, poi sbucciatele [3] e trasferitele in una ciotola.
Schiacciate le patate con una forchetta per ridurle in purea [4], salate, pepate. Aromatizzate con noce moscata grattugiata [5] e fecola [6].
Unite anche le uova [7] e impastate il tutto con le mani [8], poi aggiungete il caciocavallo grattugiato [9] e mescolate ancora per amalgamare il composto.
Ungete un foglio di carta forno con poco olio d’oliva [10] e stendete il composto di patate con il dorso di un cucchiaio [11]. Ungete un secondo foglio di carta forno [11] e posizionatelo sopra al composto di patate.
Livellate il composto con l’aiuto di un mattarello per ottenere uno spessore di circa 8 mm [13]. A questo punto lasciatelo rassodare in frigorifero per 30 minuti. Trascorso il tempo di raffreddamento ritagliate le formine con uno stampino a forma di stella [14]: noi abbiamo utilizzato uno stampino che misura 8 cm da punta a punta. Trasferite le stelline ottenute su dei quadrati di carta forno che avrete ritagliato in precedenza [15]. Impastate nuovamente gli scarti per ritagliare altre stelline: con queste dosi dovreste ottenerne circa 15.
Quando avrete realizzato tutte le stelline [16], lasciatele rassodare in frigorifero per 15 minuti. Ora siete pronti per friggere: scaldate l’olio di semi in un tegame capiente (non dovrà superare i 180°) e immergete le stelline capovolte con il quadrato di carta forno ancora attaccato, non più di 1 o 2 alla volta [17]. La carta forno si staccherà dopo pochi secondi, quindi rimuovetela con una schiumarola [18].
Scolate le stelline quando saranno belle dorate [19] e trasferitele su carta assorbente per asciugare l’olio in eccesso [20]. Le vostre stelline di patate sono pronte per essere servite [21]!