Per realizzare il vin brûlé preparate tutte le spezie che vi serviranno per la ricetta, quindi tagliate sottilmente la scorza del limone [1] e dell’arancia [2], senza prelevare la parte bianca che renderebbe amara la preparazione. In un tegame di acciaio dai bordi non troppo alti versate lo zucchero [3],
unite le stecche di cannella [4], le bacche di ginepro [5], i chiodi di garofano [6]
e l’anice stellato [7]. Aggiungete anche la scorza degli agrumi e in ultimo versate il vino rosso corposo [8]. Ponete la pentola sul fuoco e portate lentamente a ebollizione: fate sobbollire a fiamma dolce per 5 minuti mescolando fino al completo scioglimento dello zucchero [9].
A questo punto avvicinate una fiamma alla superficie del vino, potete usare un cannello oppure uno spiedino di legno, facendo molta attenzione a non scottarvi: l’alcool contenuto nel vino prenderà fuoco e dovrete lasciarlo fiammeggiare fino al completo spegnimento [10]. Quando il fuoco si sarà spento, filtrate il vin brûlé attraverso un colino a maglie fittissime [11] e servitelo fumante [12]. Buon vin brûlé a tutti!