Il vin brûlé (o mulled wine), che significa vino bruciato, è una deliziosa bevanda aromatica che si prepara con il vino rosso e si gusta ben calda. Questa preparazione è tipica delle zone montane italiane e dell’Europa centrale, dove da sempre è consuetudine consumarla nella stagione invernale: una calda coccola per rifocillarsi nelle giornate più fredde che è anche considerata da molti un antico rimedio per combattere i malanni stagionali, proprio come la classica tisana. Il vin brûlé si prepara con spezie, agrumi, zucchero e un vino rosso corposo che varia in base alla zona di provenienza. A variare, in alcune versioni di questa ricetta, sono anche gli aromi: c'è chi usa il cardamomo oppure lo zenzero e chi aggiunge anche dei pezzetti di mela per insaporire il vino. Il risultato sarà comunque una bevanda profumata e dal gusto intenso perfetta da accompagnare a delle caldarroste fumanti oppure a un delizioso strudel di mele. Un sorso di vin brûlé e sarà subito inverno!