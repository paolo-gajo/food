Per preparare le lasagne vegetariane inizate come prima cosa a realizzare la pasta all'uovo. Versate la farina in una ciotola [1], tenendone da parte circa 50 gr. In una ciotola a parte sbattete le uova, quindi unitele alla farina [2] e iniziate ad impastare fino ad amalgamare gli ingredienti [3].
A questo punto trasferite il composto su una spianatoia e lavoratelo [4], aggiungendo la farina tenuta da parte al bisogno, fino ad ottenere un impasto liscio, sodo ed elastico a cui darete una forma sferica [5]. Avvolgetelo nella pellicola per alimenti [6] e lasciatelo riposare per circa 30-60 minuti fuori dal frigo in luogo fresco e asciutto.
Nel frattempo occupatevi di preparare la besciamella. Versate il burro in un tegame [7], lasciatelo fondere dolcemente quindi aggiungete la farina setacciata, mescolando rapidamente [8]. Una volta ottenuto un roux color nocciola unite il latte bollente [9] e mescolate ancora.
Insaporite la vostra besciamella con un pizzico di pepe [10], il sale, una grattata di noce moscata [11] e continuate a cuocere sempre mescolando per 5-6 minuti, fino a raggiungere la giusta densità. A questo punto trasferite la besciamella all'interno di una ciotola e coprite con la pellicola a contatto [12].
Lavate tutte le verdure e iniziate a tagliarle. Le carote andranno pelate e tagliate a julienne [13], per i broccoletti bisognerà prelevare solo le cimette [14] e la cipolla andrà affettata finemente [15].
Spuntate le zucchine e tagliate anche queste a julienne [16]. Pulite i funghi, affettateli [17] e tagliate anche i pomodorini a metà [18].
Una volta preparate tutte le verdure versate l'olio in un tegame e unite prima le carote [19], lasciate cuocere un paio di minuti e aggiungete anche i broccoli. Sfumate con un pò d'acqua [20], coprite con un coperchio e lasciate cuocere per 3-4 minuti. A questo punto unite anche le cipolle [21]
e poi anche zucchine [22] e funghi [23]. Lasciate cuocere le verdure mescolandole di tanto in tanto e solo quando saranno cotte, salate e pepate, quindi spegnete il fuoco e unite pomodorini e il timo [24].
A questo punto la vostra pasta all'uovo avrà riposato, riprendete il panetto dividetelo a metà [25] e stendetelo con la macchina sfogliatrice [26]. Ripassatelo riducendo lo spessore di volta in volta [27]
fino ad ottenere uno spessore di circa 2 mm. Una volta ottenute le sfoglie fate in modo da ricavare 8 rettangoli grandi 15X20 cm [28]. A questo punto scottateli per 1 minuto in acqua bollente, leggermente salata [29], scolateli e posizionateli su un vassoio foderato con un panno da cucina [30]. Se preferite, potete passare velocemente i fogli di pasta in una ciotola con acqua fredda per bloccare la cottura, stendendo poi i rettangoli sempre su un canovaccio pulito, ma la cosa importante sarà quella di posizionare i vari rettangoli ben distesi e senza sovrapporli.
Una volta cotta la pasta, prendete una pirofila 30X20 cm, aggiungete 2 o 3 cucchiai di besciamella [31] e stendetela su tutta la superficie della teglia. Posizionate 2 rettangoli di pasta, affiancandoli tra di loro, ricoprite con altra besciamella, spolverate con del formaggio grattugiato [32] e posizionate 1/3 delle verdure [33].
Coprite con altri due fogli di pasta [34] e procedete in questo modo per altri due strati, fino a terminare gli ingredienti. Giunti all'ultimo strato di besciamella [35] cospargete con altro formaggio grattugiato, ricoprite con le verdure e infornate in forno statico preriscaldato a 180° per 20 minuti, quindi azionate il grill e cuocete ancora per 5 minuti. Sfornate le vostre lasagne vegetariane [36] e servitele ancora calde.