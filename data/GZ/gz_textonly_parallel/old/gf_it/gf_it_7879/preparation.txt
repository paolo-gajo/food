Per preparare i chupitos di melone con fagottini di feta, cominciate dalla pulizia del melone. Tagliate il melone a spicchi e rimuovete i semi e i filamenti interni [1]. Passate poi il coltello tra la buccia e la polpa per sbucciare ogni fetta [2] e tagliate infine la polpa a grossi pezzi [3].
Ponete i tocchetti di melone nel bicchiere del mixer e unite l’olio [4] e un pizzico di sale [5]. Con il frullatore a immersione, frullate accuratamente [6]
E trasferite poi la purea ottenuta in una brocca [7]. Ponete la brocca in frigo per tenere in fresco il vostro frullato di melone. Nel frattempo, occupatevi dei fagottini, cominciando dagli ingredienti del ripieno. Tritate finemente la cipolla rossa [8] e tenetela da parte. Tagliate i pomodorini a metà nel senso della lunghezza e ricavate, tagliandole per lungo, delle listarelle [9].
Infine tagliate le listarelle per ricavare dei dadini [10]. Teneteli da parte e passate alla feta. Tagliatela prima a listarelle e poi a dadini [11] circa della stessa dimensione di quelli di pomodorini. Tritate poi finemente l’erba cipollina [12].
In una ciotola capiente, versate la cipolla, i pomodorini [13], la feta [14], le olive a rondelle [15]
E l’erba cipollina [16]. Condite con l’olio [17] e un pizzico di sale [18]: ne basterà poco, perché la feta è molto sapida di suo.
Mescolate bene per amalgamare gli ingredienti [19] e tenete da parte. Disponete poi due fogli di pasta fillo da 48x34 cm uno sopra l’altro, e adagiateli sul piano da lavoro, tenendo il lato lungo alla base. Aiutandovi con un paio di forbici, tagliate 8 strisce larghe 6 cm [20]. Spennellate le strisce con un po’ d’acqua per reidratarle [21].
Adagiate una piccola cucchiaiata di ripieno alla base della striscia di pasta fillo [22], e ripiegate un lembo per creare un triangolo che racchiuda il ripieno [23]. Ripiegate allo stesso modo il triangolo appena formato sulla striscia [24]
e proseguite in questo modo fino a terminare la striscia di pasta. Spennellate l’ultimo lembo con un po’ di acqua [25] prima di richiudere anch’esso, in modo da sigillare il vostro fagottino [26]. Realizzate in questo modo gli altri 7 fagottini, poi ripetete con gli altri 2 fogli di pasta fillo per realizzare gli ultimi 8 fagottini. In totale ne otterrete 16. Scaldate l’olio di semi in un tegame profondo, e quando raggiunge la temperatura di 170-180° immergetevi un paio di fagottini per volta, e friggeteli [27] circa mezzo minuto per lato fino a doratura.
Asciugate i fagottini su carta assorbente e salateli leggermente in superficie [28]. Riprendete dal frigo la brocca di frullato, distribuitelo in 4 bicchierini e spolverate ciascuno con un po’ di pepe [29]. Servite i fagottini di feta ben caldi, accompagnati dai chupitos di melone [30].