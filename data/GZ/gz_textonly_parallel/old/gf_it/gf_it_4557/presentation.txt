Cavoli e broccoli, si sa, non sono annoverati tra gli ortaggi più amati, eppure bastano pochi accorgimenti per renderli versatili in cucina e arricchire la nostra tavola invernale. Provate ad esempio il nostro risotto coi broccoli, irresistibilmente cremoso, oppure le penne ai cinque cavoli, colorate e accattivanti. Proseguendo su questa scia vi proponiamo l’insalata di farro e broccoli, una pietanza perfetta per un pranzo nelle giornate più fredde, ideale anche come schiscetta da portare a lavoro. Genuina, semplicissima da preparare questa insalata di farro e broccoli è arricchita da ingredienti stuzzicanti come i pomodori secchi e le olive, una piccola astuzia per mangiare più sano, senza rinunciare al gusto!