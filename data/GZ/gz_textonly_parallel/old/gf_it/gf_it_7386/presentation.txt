Soffici e allo stesso tempo piacevolmente croccanti... a prima vista potranno sembrare dei semplici panini, ma assaggiandoli capirete subito qual è l'ingrediente che li rende così speciali! I panini alla birra hanno un gusto delicato ma corposo allo stesso tempo e vengono realizzati con la stessa tecnica dei pretzel buns. Infatti solo grazie alla doppia cottura questi panini risulteranno estremamente lucidi e così morbidi all'interno. I panini alla birra sono perfetti da servire al posto del pane, ma noi vi consigliamo di sbizzarrirvi e farcirli con ciò che più amate. Per rispettare uno dei migliori abbinamenti della cultura tedesca, provate ad arricchirli con wurstel e crauti, per una serata tra amici di tutto rispetto!