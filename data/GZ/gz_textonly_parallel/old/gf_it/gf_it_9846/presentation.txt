I fagottini con burrata, carciofi e sugo di pomodoro sono un primo piatto delicato e scenografico, ideale per un pranzo domenicale e sorprendere i vostri ospiti con qualcosa di veramente speciale. Questi piccoli scrigni vengono realizzati sovrapponendo due quadrati di pasta fresca all'uovo, farcita con cuori di carciofo saltati in padella e bocconcini di burrata, il formaggio pugliese a pasta filata. Basterà qualche filo di erba cipollina per chiudere in maniera graziosa questi piccoli fagottini con burrata e carciofi. E per servirli? Che ne dite di accompagnarli con una profumata salsa ottenuta con dei pomodorini freschi, per preservare tutta la delicatezza e la genuinità del piatto!