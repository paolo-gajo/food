Per preparare i fagottini con burrata, carciofi e sugo di pomodoro iniziate dalla pasta fresca: disponete la farina a fontana su un piano di lavoro (potete anche versare gli ingredienti in una ciotola per lavorarli), al centro e rompeteci le uova e iniziate a mescolare con una forchetta [1], poi una volta che le uova si saranno assorbite, procedete a mano impastando con energia [2] [3] fino ad ottenere un impasto liscio.
Formate un panetto e avvolgetelo nella pellicola [4] quindi riponete la pasta a riposare a temperatura ambiente per circa 30 minuti. Intanto potete dedicarvi alla pulizia dei carciofi: indossate dei guanti usa e getta per uso alimentare o strofinatevi le mani con il limone perchè non anneriscano durante la fase di pulizia. Mondate i carciofi tagliando la parte superiore più appuntita e sfogliandoli fino ad arrivare alle foglie più tenere [5]. Quindi pulite anche il gambo eliminando la parte più esterna e immergete i carciofi puliti in una ciotola con acqua e limone perchè non anneriscano [6].
A questo punto tagliate i carciofi a metà e con un coltellino eliminate la barbetta interna [7], poi riduceteli a julienne [8]. Irrorate una padella con un filo d'olio e fate rosolare uno spicchio di aglio (potete farlo soffriggere intero se volete poi eliminarlo o tritato, come preferite); quindi versate i carciofi [9], condite a piacere con sale e pepe per insaporirli. Unite poca acqua per stufarli (o sfumateli con il vino bianco) e lasciateli cuocere 5-10 minuti perchè si ammorbidiscano. A fine cottura unite qualche fogliolina di timo. Prendete la burrata dal frigorifero, tagliatela a pezzi e ponetela a scolare in un colino in modo che perda il siero in eccesso.
Riprendete quindi la pasta fresca, dividetela per passarne 100-150 g alla volta nella macchina per stendere la pasta (potete anche stendere con un mattarello lungo), impostando dal livello più basso a quello più alto in modo da ottenere una sfoglia molto sottile [10]. Quindi ricavate dai rettangoli ottenuti dei quadrati di 13 cm [11] di lato con una rondella tagliapasta: ne dovrete ricavare 20. Imburrate accuratamente uno stampo da muffin che servirà per cuocere i fagottini [12]
poi immergete uno o due quadrati di pasta in acqua bollente ( l'acqua dovrà sobbollire) per alcuni istanti [13] e scolateli [14], passateli in una ciotola con acqua fredda [15], quindi distendeteli su un vassoio unto leggermente con olio (così i rettangoli di pasta non si attaccheranno al fondo asciugandosi) [15].
Farcite 10 quadrati di pasta fresca con un pò di carciofi e qualche pezzetto di burrata [16], adagiateci sopra un altro quadrato di pasta rotato di 45° [17], poi ponete ciascun fagottino ripieno nello stampo per muffin e chiudetelo con due fili di erba cipollina [18]. Infornateli per 2 minuti in modalità grill.
Per il sugo di pomodoro, lavate accuratamente e tagliate i pomodori ciliegino e metà o in quarti [19]; quindi poneteli in un tegame in cui avrete fatto soffriggere leggermente uno spicchio d'aglio diviso a metà (così sarà più facile eliminarlo successivamente); condite con sale e pepe, cuocete i pomodorini per qualche minuto perchè appassiscano [21] poi aromatizzate con le foglie di basilico.
Quindi passate la salsa ottenuta al passaverdure [22] e tenete da parte, giusto il tempo di sfornare i fagottini oramai cotti [23]. Ponete la salsa sul fondo di un piatto da portata o una pirofila e adagiate i fagottini con burrata e carciofi, da servire ben caldi [24].