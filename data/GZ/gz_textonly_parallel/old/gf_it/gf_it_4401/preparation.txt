Per preparare la pasta con il cavolo nero prima cosa ponete sul fuoco un tegame colmo di acqua salata e portatela al bollore. Sfogliate il cavolo e lavate sotto l’acqua corrente le foglie [1], eliminate la parte finale del gambo e tagliate le foglie a tocchetti [2]. Versate le foglie del cavolo nel tegame con l’acqua bollente [3] e lasciate lessare per 10 minuti.
Grattugiate il Pecorino con una grattugia a maglie larghe poiché il formaggio è piuttosto morbido [4]. Trascorsi i 10 minuti di cottura del cavolo, versate la pasta nella stessa acqua di cottura del cavolo nero [5] e proseguite la cottura insieme. Nel frattempo occupatevi del soffritto, affettate sottilmente uno spicchio di aglio sbucciato [6] (se preferite potete lasciare intero l'aglio e toglierlo dopo aver insaporito l'olio).
Scaldate l’olio in una padella, aggiungete l’aglio affettato e il peperoncino secco intero [7], lasciate insaporire qualche minuto (se preferite poi potete rimuovere il peperoncino secco intero). Quando la pasta sarà al dente, scolatela insieme al cavolo e trasferitela direttamente nella padella con il soffritto [8]. Regolate di sale se necessario [9]
e aromatizzate con il peperoncino in polvere [10]; fate saltare la pasta in padella, quindi spegnete il fuoco, insaporite con il Pecorino toscano [11], mescolate e servite la vostra pasta con il cavolo nero ben calda [12].