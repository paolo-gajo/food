Per preparare le barrette cocco e cioccolato versate il cocco rapè in una ciotola. Aggiungete il latte condensato [1] e mescolate con una spatola [2]. Unite poi il sale [3] e mescolate ancora.
A questo punto trasferite il tutto su un foglio di carta forno [4] e con le mani pressate il composto [5] in modo da ricavare un rettangolo 14x10 cm. Inoltre dovrà essere spesso un paio di centimentri [6]. Trasferite in frigorifero a raffreddare per circa 1 ora. 
A questo punto riprendete il composto dal frigo e con un coltello dalla lama lunga dividetelo prima a metà nel senso della lunghezza [7] e poi in 6 parti nel senso della larghezza, in modo da ricavare 12 barrette [8]. Prendetene una alla volta e modellatele leggermente con le mani in modo da smussare gli angoli [9]. 
Sistematele man mano su un vassoio fino a formarle tutte [10] e riponetele in frigorifero. Nel frattempo tritate il cioccolato [11] e trasferitene 200 g in una ciotola e 50 g in un'altra [12].
Fondete poi il cioccolato a bagnomaria o in microonde. In questo caso azionatelo pochi secondi alla volta in modo da non bruciare il cioccolato e mescolate ogni 30 secondi fino a che non sarà completamente fuso [13]. Nel frattempo estraete anche le barrette dal frigorifero; queste infatti non dovranno essere troppo fredde altrimenti una volta ricoperte il cioccolato cristallizzerà subito. Non appena il cioccolato sarà fuso aggiungete quello che avevate tenuto da parte [14] e mescolate con una spatola. Continuando a mescolare portate il cioccolato a raggiungere i 31-30°. Questa tecnica di temperaggio del cioccolato si chiama per inseminazione ed è quella più semplice. Nel frattempo preparate anche una gratella sistemandola su un foglio di carta forno. 
Non appena il cioccolato avrà raggiunto la giusta temperatura immergete all'interno una delle barrette aiutandovi con una forchetta [16]. Estraetela poi dal cioccolato e sbattete un po' in modo da eliminare il cioccolato in eccesso [17]. Sistematele man mano sulla gratella [18] e proseguite a ricoprire tutte le altre con il cioccolato. 
Decorate con un po' di cocco rapè la superficie [19] e lasciate cristallizzare a temperatura ambiente [20]. Se dovesse fare troppo caldo potete riporre le barrette in frigorifero. Non appena il cioccolato sarà completamente asciutto potrete servire le barrette al cocco e cioccolato. 