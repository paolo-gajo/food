Per preparare il panettone amarene e cioccolato iniziate dal primo impasto. Versate nella ciotola di una planetaria dotata di gancio la farina manitoba [1]. A parte sciogliete il lievito di birra nella quantità d'acqua indicata [2], quindi versate in planetaria [3]. 
Aggiungete lo zucchero [4], il malto [5], e la dose di lievito madre indicata [6].
Iniziate ad impastare, quando avrete ottenuto un composto omogeneo aggiungete i tuorli poco alla volta [7], sino a completo assorbimento. Lavorate con il gancio a velocità medio-bassa fino ad ottenere un impasto liscio ed elastico [8]. A questo punto, aiutandovi con un tarocco, trasferite l'impasto su una spianatoia leggermente infarinata [9]. 
Pirlatelo, in modo da ottenere una forma sferica [10]. Trasferite in una ciotola [11], coprite con la pellicola per alimenti. Lasciate lievitare in forno spento con la luce accesa per circa 4-5 ore, aggiungendo sul fondo un pentolino d'acqua calda. In alternativa lasciate lievitare l'impasto a temperatura ambiente (26°), lontano da correnti d'aria, fino a che non avrà raddoppiato il suo volume [12]. 
Scolate le amarene [1], ne serviranno 150 g. Infarinatele con 15 g di farina [2] e mescolate [3]. Tritate grossolanamente il cioccolato fondente e tenetelo da parte. 
Sciogliete il lievito di birra nell'acqua [4], aggiungete il miele [5] e mescolate. Versate la farina manitoba nella ciotola di una planetaria e aggiungete il lievito disciolto in acqua e miele [6]. 
Unite a questo punto il primo impasto [7], aggiungete lo zucchero [8] e iniziate ad impastare con il gancio. Quando avrete ottenuto un composto liscio ed omogeneo aggiungete i tuorli poco alla volta [9]. Aggiungete anche il sale quando l'impasto avrà completamente assorbito i tuorli.
Poi unite poco alla volta il burro a pomata [10]. Aspettate che il primo pezzetto di burro sia ben assorbito, prima di aggiungere il successivo. Versate in planetaria le amarene in pezzi [11] e il cioccolato fondente [12]. Lavorate per circa 5 minuti, poi fermate la macchina e aspettate 10 minuti. 
Nel frattempo imburrate uno stampo alto da panettone, della capienza di 750 g. Trascorsi i 10 minuti azionate di nuovo la macchina e lavorate l'impasto per altri 10 minuti, fino a che non risulterà liscio e incordato al gancio [14]. Trasferite l'impasto su un piano unto e lavoratelo velocemente con le mani [15]. 
Poi pirlatelo, dandogli una forma sferica [16] e sistematelo all'interno dello stampo da panettone [17]. Coprite con una campana di vetro (o altro che non comprometta la crescita del panettone). Lasciate puntare per 2 ore a temperatura ambiente, poi trasferite in frigorifero e lasciate maturare per 15 ore. Trascorso questo tempo lasciate il panettone a temperatura ambiente per altre 4 ore, sempre ben coperto. Poi scopritelo e aspettate altre due ore, in questo modo si seccherà leggermente in superficie. 
A questo punto il panettone sarà cresciuto e si sarà creata una sottile crosticina [1]; utilizzando una lametta create una croce [2]. Sollevate i lembi interni e riportateli verso l'esterno. Aggiungete i fiocchetti di burro all'interno dei tagli. Cuocete in forno statico preriscaldato a 185° per 60 minuti, posizionando nella parte alta del forno una leccarda in modo da bloccare il calore diretto della serpentina del forno. 
Fate la prova dello stecchino a fine cottura o misurate la temperatura interna con un termometro da cucina: dovrà essere compresa tra i 92-98°. Appena il panettone sarà cotto sfornatelo [4]. Infilzatelo utilizzando due lunghi spiedoni [5]. Lasciatelo raffreddare capovolgendolo al contrario per almeno 5 ore. Utilizzate due ciotole alte o due pentole per far si che il panettone resti sollevato. Quando saranno passate circa 3 ore di riposo, realizzate la ganache. Tritate il cioccolato fondente e raccoglietelo in una ciotola. In un pentolino versate la panna, aggiungete il miele [6] e scaldatelo fino a sfiorare il bollore.
Versate la panna nel cioccolato in due volte [7], mescolando bene con una marisa fino a che il cioccolato non sarà completamente sciolto e avrete ottenuto un composto liscio e lucido [8]. Coprite con pellicola e lasciate riposare in frigorifero per 2 ore. 
A questo punto riprendete il panettone ormai freddo, decoratelo con la ganache che ormai sarà fredda e densa [10], cospargete a piacere con granella di zucchero [11] e servitelo [12]. 