Se pensiamo agli abbinamenti intramontabili dell’estate, tra tutti spiccano il prosciutto e melone: un incontro di sapidità e dolcezza davvero irresistibile, per un piatto che piace a grandi e piccoli, di generazione in generazione… ma c’è un pretendente che potrebbe rubare il posto del crudo, a fianco del melone: la feta! La loro affinità è sotto gli occhi di tutti, e sono in molti a fare il tifo per questa nuova coppia che promette di far scintille… noi, per render loro più semplice l’approccio, li abbiamo invitati per un aperitivo e abbiamo visto la loro infatuazione trasformarsi in amore vero! Chupitos di melone e fagottini di feta: sorsi di melone condito, da bere alla goccia al calar del sole, e dorati triangolini di pasta fillo in cui la feta si adorna dei suoi ornamenti più vincenti: cipolla rossa, olive e pomodorini. Un antipasto davvero stuzzicante, un’unione felicemente riuscita. Brindate con noi a feta e melone, la coppia più buona dell’estate!