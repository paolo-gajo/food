Per preparare i muffin con il cuore cominciate per prima cosa sciogliendo il burro a bagnomaria oppure al microonde e lasciatelo intiepidire [1]. In una caraffa (o in una ciotola) versate il latte, le uova leggermente sbattute [2] e il burro oramai intiepidito [3];
mescolate con una forchetta (o una frusta) e tenete da parte [4]. In una ciotola capiente setacciate con il colino la farina, il bicarbonato e il lievito per dolci [5], unite poi lo zucchero [6] e un pizzico di sale.
Ora incidete il baccello di vaniglia dal lato lungo ed estraete i semini interni [7] che andrete ad aggiungere all'impasto [8]. Inserite le fruste elettriche nel recipiente con le polveri e azionatele a velocità bassissima mentre versate anche il composto di liquidi poco alla volta [9]: in questo modo amalgamerete il tutto evitando la formazione di grumi.
Alla fine otterrete un impasto omogeneo e liscio [10]. Inserite i pirottini di carta in uno stampo classico da 12 muffin. Versate l’impasto in un sac-à-poche senza bocchetta e spremetene quanto basta per riempire metà pirottino [11]. Ora, per la versione con il cioccolato fondente: ponete al centro un pezzetto di cioccolato di 10 g circa [12]. Non spingete verso il basso il pezzetto di cioccolato altrimenti resterà sul fondo.
Spremete altro impasto [13] per ricoprire il cioccolato [14]. Cuocete i muffin con il cuore in forno statico preriscaldato a 190° per 25 minuti. Terminata la cottura i vostri muffin con il cuore risulteranno leggermente dorati in superfice [15], lasciateli intiepidire prima di servirli.
In alternativa alla barretta di cioccolato potete realizzare voi un cuore fondente di ganache per farcire i vostri muffin: mentre i muffin sono in cottura, scaldate leggermente la panna liquida, giusto il tempo di intiepidirla. Poi tritate finemente il cioccolato fondente [1] e ponetelo in un altro pentolinoa bagnomaria [2], per scioglierlo completamente mescolando per favorire lo scioglimento [3]
poi versate la panna liquida tiepida [4]. Mescolate con un cucchiaio per amalgamare il composto che dovrà risultare molto fluido [5]. Versate la ganache ottenuta in uno stampo in silicone per cioccolatini [6].
Una volta riempiti tutti gli stampini [7] ponete in freezer a rassodare per almeno 3 ore. Trascorso questo tempo la ganache si sarà rassodata [8] e potrete inserirla all’interno dell’impasto [9]. Proseguite la preparazione dei muffin con il cuore come da ricetta, cuocendo in forno statico preriscaldato a 190° per circa 25 minuti.