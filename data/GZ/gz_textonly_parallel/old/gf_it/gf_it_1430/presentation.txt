I semi sono tra i cibi di tendenza di questi ultimi anni. Si tratta di alimenti antichi riscoperti, ricchi di sostanze nutrienti e molto versatili in cucina. Avete già sentito parlare del chia pudding? Si tratta di una preparazione a base di semi di chia, ricchi di Omega-3, ideale per la prima colazione o come "mangia e bevi" rinfrescante e rigenerante da consumare nella giornata. Se al mattino prendete solo un caffè al volo per mancanza di tempo, dovete sapere che potete preparare la base del chia pudding con semi di chia e latte di mandorla e un aroma a piacere la sera prima: avrà infatti bisogno di riposare tutta la notte in frigorifero per trasformarsi in un delizioso e fresco budino. Quindi il giorno dopo non vi resterà che versarlo in una ciotola e, ad esempio come abbiamo fatto noi, aggiungere dello yogurt greco e amarene sciroppate, oppure solo frutta fresca, secca o cereali a piacere! Dunque non avete scuse, fatevi rapire anche voi da questa colazione "whole food" scegliendo anche fra altre dolci come il porridge mirtilli e pistacchi e l'acai bowl!