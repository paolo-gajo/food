Per preparare la torta al cioccolato senza farina, per prima cosa sciogliete il cioccolato fondente, nel microonde o a bagnomaria, e lasciatelo intiepidire [1]. In una ciotola di una planetaria, munita di frusta, lavorate il burro ammorbidito a temperatura ambiente con lo zucchero [2], per ottenere un composto cremoso. Potete montare il burro anche con le fruste di uno sbattitore elettrico. Aggiungete un uovo alla volta, aspettando che il precedente sia stato ben incorporato [3].
Unite l’estratto di vaniglia [4]; a parte setacciate il cacao [5] e aggiungetelo al composto di burro, uova e zucchero, un cucchiaio alla volta [6].
Unite anche il sale [7] e infine il cioccolato tiepido [8]. Amalgamate tutti gli ingredienti tra di loro con una spatola [9].
Imburrate e foderate, con carta forno, una tortiera dal diametro di 22-24 cm [10], versate in essa l'impasto [11] e livellatelo con il dorso di un cucchiaio, distribuendolo nella tortiera in modo uniforme [12].
Infornate la torta, in forno statico già caldo a 180° per 30- 35 minuti (ventilato 160° per 20-25 minuti); quando si sarà creata una crosticina croccante, sfornatele e fatela raffreddare [13]. Potete tenere la torta con la crosta verso l'alto oppure capovolgerla su di un piatto da portata: spolverizzatela con abbondante zucchero a velo [14] ed ecco pronta la vostra torta al cioccolato senza farina [15].