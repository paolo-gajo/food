Per preparare i timballi di tagliolini al ragu bianco, iniziate dal ragù: mondate e tritate finemente la carota [1], il sedano e la cipolla [2]. In una padella ampia versate un filo d'olio, unite le carote il sedano e la cipolla tritati [3]
poi aggiungete al soffritto anche il rosmarino tritato e uno spicchio d'aglio intero [4]. Cuocete per circa 5 minuti, mescolando di tanto in tanto per non far attaccare le verdure. Versate in padella anche la carne macinata [5], fate cuocere per circa 5 minuti e quando sarà ben rosolata, aggiungete il vino bianco [6] e fate sfumare.
Proseguite la cottura a fuoco dolce per almeno 20 minuti, aggiungendo del brodo vegetale [7]; poi spegnete e togliete lo spicchio d'aglio [8]. Ora passate alla cottura degli asparagi da aggiungere poi al ragù: sciacquate gli asparagi sotto acqua corrente, poi pareggiateli tagliando la parte bianca più dura e con un pelaverdure. Eliminate la parte più esterna del gambo, quella filamentosa [9].
Legate gli asparagi con spago da cucina e cuoceteli nell'apposita asparagiera con le punte lasciate fuori [10] (potete in alternativa cuocere gli asparagi in una pentola larga disposti per orizzontale e senza legarli). Una volta cotti scolateli e quando si saranno intiepiditi tagliate a rondelle i gambi, lasciando intere le punte [11] (conservate almeno 6 punte per la decorazione finale). Quando il ragù sarà quasi pronto, aggiungete anche gli asparagi nella padella [12], mescolate e spegnete il fuoco.
A questo punto realizzate la fonduta: prendete il formaggio Tilsit, eliminate la crosta [13] e tagliatelo a dadini [14]; poi versateli in un mixer e tritateli finemente [15].
In un tegame scaldate il latte e quando avrà raggiungo il bollore, spegnete il fuoco e unite poco alla volta il formaggio tritato [16], mescolando con una frusta per farlo sciogliere. Aggiustate di sale e pepe e aromatizzate con una grattugiata di noce moscata [17]. Spegnete il fuoco e tenete in caldo. Prendete il formaggio, tagliatelo a dadini [18]
e aggiungetelo al ragù bianco [19]; poi prelevate 4 cucchiai di ragù che serviranno come fondo delle cocottine in cui servirete i tagliolini. In un tegame capiente portate a bollore l'acqua e lessate i tagliolini per 1 minuto [20]: dovranno essere molto al dente. Scolateli e versateli nella padella con il ragù [21] per mantecarli qualche istante a fuoco medio, aggiungete la mozzarella e il provolone grattugiati, dopodiché spegnete il fuoco.
Oleate 4 cocottine in ceramica [22], versate un cucchiaio di ragù bianco per ciascuna [23]. Quindi realizzate uno strato di besciamella [24].
Aiutatevi con un mestolo e un forchettone per arrotolare i tagliolini [25] e impiattarli nelle cocottine [26]. Guarnite con una punta di asparago [27],
aggiungete il formaggio mozzarella e provola e altra besciamella a piacere [28]. Quindi infornate i timballi di tagliolini con ragù bianco in forno preriscaldato con modalità grill per circa 5 minuti [29]. Servite i timballi di tagliolini ben caldi [30]!