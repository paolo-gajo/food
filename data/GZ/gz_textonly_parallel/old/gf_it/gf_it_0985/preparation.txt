Per preparare l’avocado ripieno cominciate dalla marinatura dei gamberetti. Quindi per prima cosa incidete il dorso con una lama [1] e con la stessa estraete l’intestino, cioè il filamento nero e amaro posto all’interno [2]. Versate i gamberetti in un recipiente e profumateli grattugiando la scorza di mezzo limone [3].
Poi versate la salsa di soia [4] e il miele [5], mescolate brevemente con un cucchiaio e infine coprite con pellicola trasparente lasciando riposare per 30 minuti in frigorifero [6].
Nel frattempo occupatevi del ripieno. Grattugiate la scorza della seconda metà del limone e raccoglietela in un piccolo recipiente [7], dopodiché spremetene il succo [8] e filtratelo per eliminare eventuali residui di polpa e semi [9].
Lavate e asciugate i pomodori cuore di bue, affettateli e infine ottenete dei cubetti di circa 1 cm di grandezza e teneteli da parte [10]. Passate al taglio degli avocado, dovrete inciderli per il lungo con una lama [11] e poi separare le due metà semplicemente ruotando le mani una in senso opposto all’altra [12].
Eliminate il grosso seme posto al centro: basterà centrarlo con un colpo secco di lama ed estrarlo (fate molta attenzione quando lo staccate) [13]. Poi svuotate l’involucro dalla polpa aiutandovi con uno scavino, se non l’avete potrete utilizzare un cucchiaino, e fate attenzione a non danneggiarlo poiché servirà come contenitore [14]. Sminuzzate la polpa ottenuta e versatela in un recipiente [15].
Aggiungete la scorza ed il succo di limone per non farlo ossidare [16], l’olio a filo [17] e infine i cubetti di pomodoro insieme ad un pizzico di sale e di pepe e alla menta sminuzzata [18]. Mescolate il tutto e tenete un momento da parte.
In una padella versate le lamelle di mandorle [19] e tostatele per un paio di minuti a fiamma viva, saltandole spesso, così da non bruciarle [20]. Infine riprendete i gamberi e versateli in un'altra padella [21].
Cuoceteli a fiamma alta per 1 minuto [22]. Cominciate a riempire gli avocado con il composto [23] poi guarnite con 4 gamberetti per pezzo [24]
le lamelle di mandorle [25], un ciuffetto di menta [26] e il vostro avocado ripieno è pronto, ripetete per tutti gli altri. Servite subito il vostro avocado ripieno [27]!