La red velvet cake è una delle torte americane più amate e scenografiche caratterizzata dal suo colore rosso intenso. Dopo averla trasformata in un goloso rotolo a tema, abbiamo pensato di riproporla in una variante monoporzione realizzando dei golosi red velvet cupcake. Non poteva mancare un tocco di novità, così per rendere ancora più sfiziose queste delizie le abbiamo guarnite con una crema al burro meringata che prevede l’uso degli albumi invece dei tuorli, presenti invece nella ricetta classica. Anche se non è San Valentino, non aspettate un’occasione speciale per preparare una delle torte più golose e scenografiche d'oltreoceano e concedetevi questo peccato di gola in formato mignon senza rimorsi!