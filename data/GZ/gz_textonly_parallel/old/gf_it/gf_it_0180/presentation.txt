L’hamburger è il piatto a stelle e strisce più amato e imitato al mondo, la sua versione tradizionale prevede la carne di manzo o di pollo e poi dell’immancabile accompagnamento di patatine fritte e sfiziose salse. Accanto a questa intramontabile ricetta sono apparse innumerevoli varianti anche di pesce oltre alla versione vegetariana, come quella che vi proponiamo qui: l’hamburger di ceci. Un secondo piatto da preparare in pochissimi minuti, frullando tutti gli ingredienti nel mixer. Il risultato è una polpetta di ceci dalle note speziate di zenzero e dal sapore pungente della senape. E come tutti i burger che si rispettino, anche questo si gusterà ancora meglio tra due metà di un sofficissimo panino burger buns con insalata, pomodori, salse... voi come lo servirete?