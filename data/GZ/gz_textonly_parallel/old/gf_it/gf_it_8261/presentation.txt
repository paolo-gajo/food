Uno dei piatti campani più conosciuti in Italia e all’estero... sono gli gnocchi alla sorrentina, preparati davvero in tutti i ristoranti del mondo! Ciò che rende questo piatto di gnocchi così amato è la sua semplicità: sapori mediterranei e la genuinità misti alla facile preparazione. Fare a mano gli gnocchi vi riporterà alla mente le domeniche passate a casa della nonna a carpire tutti i segreti celati dietro alla consistenza perfetta di quelle piccole gemme di patate e farina. Gli gnocchi alla sorrentina poi sono avvolti da un cremoso sugo di pomodoro e basilico, insaporiti da mozzarella e formaggio grattugiato... proprio gli ingredienti che renderanno ancora più goduriosi gli gnocchi creando un effetto filante dopo il brevissimo passaggio in forno. E per variare provate anche a realizzare gli gnocchi di zucchine, in alternativa al classico impasto con le patate. Vi abbiamo fatto venire l'acquolina in bocca? Preparate insieme a noi gli gnocchi alla sorrentina!