Lo spezzatino di cinghiale è un piatto ricco dal sapore autunnale, ottimo da gustare negli ultimi giorni freddi prima dell’arrivo della primavera. La saporita carne di cinghiale diventa morbidissima dopo una lunga cottura e si sposa alla perfezione con la polenta taragna, dal sapore deciso.  La ricetta che vi proponiamo è un connubio consolidato: spezzatino di cinghiale con polenta taragna, la tipica polenta della Valtellina e delle valli bresciane e bergamasche che si prepara con un misto di farine di mais e grano saraceno. La polenta si arricchisce a fine cottura con formaggi tipici come il Casera, il Branzi o la Fontina. Per rendere più conviviale questa preparazione servitela in un piatto unico formato da una ciambella di polenta al cui centro si versa lo spezzatino di cinghiale: prelibati bocconcini di carne dal gusto intenso conferito dalla lunga marinatura a base di vino e aromi che oltre a rendere saporita la carne, smorza il retrogusto di selvatico che caratterizza il cinghiale. Se pur la preparazione dello spezzatino di cinghiale con polenta richieda dei tempi un po’ lunghi, il risultato vi ripagherà e i vostri commensali vi ringrazieranno!