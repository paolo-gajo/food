Per preparare le sbrisoline alle ciliegie come prima cosa lavate quest'ultime. Poi denocciolatele con l'apposito attrezzo [1], in alternativa potete tagliarle a metà ed estrarre il nocciolo con le mani. Passate all'impasto: in una ciotola versate la farina 00 [2], la farina di mais fioretto [3]
e quella di mandorle [4]. Aggiungete i fiocchi di sale [5], lo zucchero [6]
e il cardamomo [7]. Unite il burro freddo tagliato a cubetti [8] e iniziate ad amalgamare il tutto solo con la punta delle dita [9]. 
Aggiungete anche i tuorli [10] e sbriciolate ancora l'impasto, fino a renderlo omogeneo [11]. Imburrate 6 stampini del diametro di 10 cm. A questo punto trasferite metà del composto appena preparato, dividendolo in parti uguali all'interno dei 6 stampi [12]. 
Farcite le sbrisoline con pezzetti di ciliegia [13]. Poi tritate grossolanamente il cioccolato [14] e disponetelo sopra le ciliegie [15]. 
Ultimate con la confettura di ciliegie [16] e ricoprite le sbrisoline con l'impasto avanzato [17] [18]. 
Trasferitele su una leccarda [19] e cuocete in forno statico preriscaldato a 180° per 25 minuti nel ripiano basso. Sfornate le sbrisoline [20] e lasciatele raffreddare completamente prima di sformarle e servirle [21]. 