Per preparare il plumcake alle ciliegie, iniziate togliendo il picciolo alle ciliegie, lavatele, asciugatele e snocciolatele [1] (se non avete lo snocciolatore potete praticare un’incisione con un coltellino ed estrarre il nocciolo). Nel frattempo, accendete il forno a 160° e ponete in una ciotola lo zucchero insieme al burro [2], poi prendete una bacca di vaniglia, incidetela, estraete i semi [3]
e aggiungeteli al composto [4]. Cominciate a mescolare con le fruste [5], quindi aggiungete le uova [6],
continuate a mescolare fino ad ottenere un composto omogeneo e aggiungete anche un pizzico di sale. Quando tutti gli ingredienti saranno incorporati, mettete in una ciotola la farina, la fecola e il lievito [7], e poi setacciate il tutto dentro il composto di uova e burro [8], amalgamando bene [9].
Adagiate poi le ciliegie in una teglia [10] e cospargetele con la farina [11]; quando saranno tutte infarinate, scuotetele in un colino per togliere la farina in eccesso [12].
Ungete quindi uno stampo da 1,5 l da plumcake e foderatelo con la carta da forno: ponete sul fondo dello stampo metà composto [13], poi cospargetevi sopra la metà delle ciliegie snocciolate [14]. Copritele con il rimanente impasto [15],
quindi versatevi le restanti ciliegie [16]. Infornate in forno preriscaldato a 160° per circa 70-80 minuti. Fate la prova con lo stecchino per vedere a che punto è la cottura e, una volta pronto, lasciatelo raffreddare, poi toglietelo dallo stampo [17] e il vostro plumcake alle ciliegie è pronto per essere gustato [18]!