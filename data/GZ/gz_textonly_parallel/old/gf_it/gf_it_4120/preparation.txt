Per preparare il risotto ai peperoni, iniziate a lavare i peperoni, poi metteteli in una pentola colma d’acqua [1] e portate a bollore per 15 minuti coprendo con un coperchio [2] e girandoli di tanto in tanto. Trascorsi 15 minuti, togliete i peperoni dall'acqua bollente (conservate l'acqua in cui li avete cotti) aiutandovi con una pinza da cucina avendo cura di mantenere l’acqua di cottura [3]
Adagiate i peperoni su un tagliere e copritele con una ciotola di vetro [4], in alternativa potete mettere i peperoni in una ciotola coperta con della pellicola. In questo modo sarà più agevole togliere la pellicina esterna. Ora preparate il brodo di verdure: lavate la carota, il sedano e sbucciate la cipolla, tagliate le verdure a pezzi grossolanamente [5] e versatele nell’acqua di cottura dei peperoni che avete tenuto da parte [6] e portate al bollore, cuocendo per 30 minuti.
Ora prendete i peperoni ancora caldi, incidete con un coltello la parte superiore per estrarre il picciolo [7] poi tirate via la pellicina esterna [8], divideteli a metà per eliminare i semini interni e tagliateli prima a listarelle [9] e poi a cubetti. 
In un tegame ampio scaldate l’olio di oliva, aggiungete lo scalogno tritato [10] e fate appassire per circa 7-8 minuti a fuoco dolce, mescolando spesso perchè lo scalogno non si bruci. Unite il riso [11] e fatelo tostare per 5 minuti. Poi sfumate con il vino bianco [12] e lasciate evaporare.
Cuocete il riso aggiungendo poco alla volta il brodo di cottura preparato con le verdure [13] avendo cura di aspettare che sia assorbito il liquido prima di aggiungerne dell’altro, mescolate spesso il riso per non farlo attaccare. La cottura del risotto richiederà circa 15-18 minuti (per sicurezza vi consigliamo di assaggiare per valutare se deve cuocere più a lungo); 10 minuti prima della fine della cottura unite anche i peperoni e proseguite a cuocere il risotto [14]. Ultimate quindi la cottura del riso e alla fine regolate di sale e di pepe; poi mantecate con il burro [15]
unite anche il formaggio grattugiato [16]. Mescolate per incorporare bene gli ingredienti: otterrete un risotto cremoso, delicato e al tempo stesso saporito. Il vostro risotto ai peperoni è pronto [17] servitelo in tavola ben caldo guarnendo il piatto con foglioline di menta fresca [18]!