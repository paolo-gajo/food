Per preparare la focaccia di grano arso ai pomodorini come prima cosa mettete a bollire le patate in acqua salata per circa 20 minuti [1], il tempo di cottura dipende dalla grandezza delle patate, se impilzandole con una forchetta la patata scivolerà via facilmente significa che sono pronte. A questo punto pelatele [2], passatele con uno schiaccia patate [3] e lasciatele intiepidire.
Nel frattempo in una planetaria versate la farina di semola rimacinata, quella di grano arso [4], il lievito disidratato [5] e azionate la planetaria con il gancio montato versando quasi tutta l'acqua, a temperatura ambiente, a filo [6], tenendone da parte circa 50 grammi.
Una volta che l'impasto avrà raggiunto una consistenza solida, aggiungete anche il sale disciolto nell'acqua tenuta da parte precendentemente [7], quindi unite anche l'olio [8] e impastate per circa 10 minuti. L'impasto risulterà molto morbido, ma non preoccupatevi se non si staccherà dalla ciotola, l'importante è che sia ben incordato [9].
A questo punto versatevi anche le patate schiacciate precedentemente e ormai tiepide [10], lasciate andare l'impastatrice per ancora un paio di minuti [11] e aiutandovi con un tarocco versate l'impasto su un piano di lavoro unto [12].
Quindi dategli delle pieghe di rinforzo portando le parti esterne dell'impasto verso il centro [13]. Formate una palla [14] e spostatela in una ciotola capiente [15], coprite il tutto con della pellicola trastarente, quindi lasciatelo lievitare per circa 1 ora in forno solo con la luce accesa, dopodichè riponetelo in frigorifero e lasciate lievitare tutta la notte.
Il mattino successivo, tiratela fuori dal frigorifero e lasciatela di nuovo a temperatura ambiente per circa 2 ore [16]. Dopodichè versate l'impasto, aiutandovi sempre con un tarocco versatelo nuovamente su un piano di lavoro unto e dategli nuovamente delle pieghe [17]. Formate una palla e passatelo su una teglia oleata [18].
Con le mani unte stendete l'impasto schiacciando con le dita fino a coprire l'intera teglia [19]. Cospargete la focaccia con l'olio [20], quindi lavate per bene i pomodorini e tagliateli a metà [21].
Adagiateli su tutta la focaccia, con la parte della pelle rivolta verso l'alto [22] e lasciate lievitare ancora per un'ora a temperatura ambiente. In fine aggiungete l'origano e il sale [23] e infornate in forno ventilato preriscaldato per circa 40 minuti a 190°C [24].