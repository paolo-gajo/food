Per preparare le cheesecake veloci come prima cosa iniziate a realizzare la base. Versate in un mortaio nocciole [1] e pistacchi [2]; entrambi dovranno essere già sgusciati. Poi iniziate a pestare il tutto con un pestello di legno [3]. In alternativa al mortaio è possibile utilizzare un mixer.
Non appena avrete ottenuto un trito grossolano [4], trasferitelo in una padella già calda [5]. Lasciatelo dorare, mescolando di tanto in tanto e facendo attenzione che non bruci, fino a che il tutto non sarà ben tostato [6]. 
Nel frattempo prendete un canovaccio e posizionate i biscotti al centro [7]. Richiudete e sbattendo sul piano il pacchetto [8] sbriciolate i biscotti, anche questi in maniera grossolana [9].
Trasferite la frutta secca in una ciotola e unite anche i biscotti sbriciolati [10]; poi fondete il burro, aspettate pochi istanti e versate anche questo all'interno della ciotola [11]. Mescolate con una spatola, o un cucchiaio, fino ad uniformare tutti gli ingredienti [12]. 
Dividete il composto nei 4 bicchierini [13], e con il dorso del cucchiaio schiacciatelo leggermente [14]. Tenete da parte le coppette e occupatevi di realizzare la crema. In un'altra ciotola più grande versate il mascarpone, aggiungete i semi che avrete prelevato da un baccello di vaniglia [15] 
e lo zucchero a velo [16]. Unite anche il liquore alle erbe [17] ed il lemon curd [18]. 
Mescolate il tutto [19], inzialmente piano e poi energicamente, fino ad ottenere una crema liscia [20]. Trasferitela in un sac-à-poche e utilizzatela per riempire le coppette [21]. Poi livellate la superficie di ciascuna coppetta con il dorso di un cucchiaino. 
Realizzate dei riccioli di cioccolato facendo scorrere la lama di un coltello sulla base di una tavoletta di cioccolato [22] e guarnite le coppette con quest'ultimi [23]. Aggiungete i frutti di bosco e servite le vostre cheesecake veloci! 