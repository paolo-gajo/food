Per preparare i french toast iniziate prima di tutto a tagliare il pan brioche (potete anche prepararlo seguendo le nostre indicazioni che trovate sulla scheda del pan brioche ) [1] in 14 fette spesse circa 2 cm [2]. A questo punto in una pirofila bassa e larga rompete le uova, aggiungete un pizzico di sale e iniziate a sbatterle [3],
senza fermarvi aggiungete il latte [4] e poi unite anche la cannella [5]. Mescolate nuovamente e tenete da parte per un momento. Prendete una padella ponetela sul fuoco e aggiungete una parte di burro [6]; la quantità indicata infatti è sufficiente a cuocere tutte le 14 fette, dovrete regolarvi su quanto burro aggiungere man a mano in base alla capienza della padella e a quante fette riuscirete a cuocere per volta.
Lasciate sciogliere il burro dolcemente a fuoco molto basso e nel frattempo immergete una per volta le fette di pan brioche nel composto di uova e latte [7], girandole rapidamente da entrambi i lati [8]. Posizionatele man mano nella padella dove il burro si sarà sciolto [9]
e lasciatele cuocere per 2-3 minuti da un lato [10], quindi giratele [11], attendete ancora 2-3 minuti. Una volta dorate, trasferitele su un piatto [12] e proseguite con il resto delle fette.
Una volta che avrete terminato, condite i vostri french toast direttamente sui piatti da portata, servendo un paio di fette ciascuno: potete condire con dei mirtilli freschi [13], una spolverata di zucchero a velo [14] e per finire una generosa colata di sciroppo d'acero. Se volete un french toast ancora più scenografico e gustoso, completate il condimento con un piccolo pezzetto di burro [15]; gustate i vostri french ancora caldi e fragranti!