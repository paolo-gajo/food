Al mattino non è sempre facile trovare la giusta carica per svegliarsi... con il nostro speciale per un dolce risveglio abbiamo cercato di darvi una romantica motivazione per farlo. Ma se ancora non siamo riusciti a convincervi con la ricetta di oggi scendere dal letto sarà un sogno e non vedrete l'ora di alzarvi per gustare in pochissimi minuti dei fragranti French toast! Nonostante il nome possa suggerire una provenienza francese, non lasciatevi ingannare: il french toast ha origini americane, dove è abitudine consumarlo per colazione o per uno dei classici brunch! Forse per il loro gusto dolce e goloso o per quanto siano facili da realizzare, i french toast hanno conquistato tutto il mondo, infatti esistono diverse versioni che cambiano da paese a paese. In Francia troviamo il pain perdu, servito per colazione o per dessert insieme a frutta fresca e panna acida; in Spagna si trovano le Torrijas, che si preparano durante il periodo di Pasqua e in ultimo, spostandoci verso l'Asia, possiamo trovare una versione del french toast di Hong Kong, che prevede di inzuppare il pane nelle uova o nella salsa di soia. Da qualsiasi parte del mondo provenga e qualsiasi sia la versione che sceglierete di realizzare il French toast è perfetto da servire in qualsiasi momento della giornata!