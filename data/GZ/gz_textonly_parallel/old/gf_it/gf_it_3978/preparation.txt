Per preparare il riso freddo con tonno, zucchine e limone come prima cosa iniziate a cuocere il riso in acqua bollente, salata a piacere [1]. Per i tempi di cottura vi consigliamo di seguire quelli indicati sulla confezione e lasciare il riso al dente. Passate alle zucchine, lavatele e spuntatele. Poi, tagliandole a metà, ricavate delle striscioline da 1 cm [2] e in fine dei cubetti [3]. 
Versate un giro d'olio in padella, lasciatelo scaldare appena e unite le zucchine [4]; regolate di sale e di pepe [5]. Lasciate cuocere per un paio di minuti e nel frattempo spremete il limone e ricavatene il succo [6]. 
Utilizzatelo poi per sfumare le zucchine [7] e ultimate la cottura per altri 2-3 minuti [8]. Poi lasciate raffreddare. Non appena il riso sarà cotto, scolatelo e raffreddatelo sotto un getto di acqua fredda in modo da bloccare la cottura [9] e lasciate raffreddare anche questo. 
Non appena sia il riso che le zucchine saranno freddi uniteli in una ciotola; poi aggiungete i filetti di tonno [10], il timo [11] e l'origano fresco [12]. 
Unite la scorza del limone [13], mescolate il tutto [14] e lasciate raffreddare in frigorifero prima di servire il vostro riso freddo con tonno, zucchine e limone [15]. 