Le mazzancolle in padella sono un secondo piatto di pesce veloce da preparare, semplice ma decisamente gustoso, ideale per gli amanti dei crostacei. Le mazzancolle, infatti, necessitano di una veloce cottura per preservare la prelibatezza e la pregiatezza delle loro carni. Questa è proprio una ricetta espressa che esalta al meglio il gusto delicato di queti crostacei: una leggera nota piccante data dal peperoncino e qualche goccio di Brandy per creare il tipico flambè! Accompagnate le mazzancolle in padella con un contorno di stagione fresco e leggero: un'insalata di arance e finocchi in inverno oppure una fresca insalata di zucchine e menta nei mesi più caldi.