Sicuramente avrete sentito parlare, almeno una volta, della famosa zuppa di cipolle. Un piatto tipico della cucina francese di origine contadina e perciò assai povero. Negli anni la ricetta ha subito svariate e piccole modifiche, al punto da diventare un piatto molto ricercato. E allora perché non giocare ulteriormente con gli ingredienti per ottenere una nuova ricetta? Abbiamo rivisitato la tradizione creando la ricetta della zuppa di cipolle ai 4 formaggi francesi. Che i nostri cugini siano davvero bravissimi nella produzione dei formaggi è un dato di fatto, e così ne abbiamo scelti quattro, tra i più famosi e più apprezzati, per realizzare questa ricetta! Ormai lo sapete bene, con noi i viaggi sono una prerogativa perché siamo sempre alla ricerca delle bontà dei paesi in cui siamo stati o andremo, prima o poi. Quindi oggi torniamo ancora una volta in Francia per parlarvi della nostra zuppa di cipolle ai 4 formaggi francesi. Questa originale rivisitazione ci ha proprio colpiti, tanto quanto le altre bontà francesi più famose a partire dalla quiche Lorraine fino ai dolcissimi macarons. Ma adesso torniamo alla ricetta del giorno, siamo pronti a scommettere che anche voi ne resterete touché!