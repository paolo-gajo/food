Per realizzare la cheesecake di tonno, ponete la mollica del pane nel mixer [1] e frullatela per ottenere delle briciole [2]. Scaldate una padella antiaderente, versate le briciole di pane [3] e tostatele per qualche minuto
finché non saranno dorate [4]. Ora sciogliete il burro nel microonde o a bagnomaria [5] e versatelo sulle briciole di pane [6],
mescolate per amalgamare [7] e versate un paio di cucchiai di briciole all’interno di un coppapasta del diametro di 9 cm [8]. Pressate bene la base con il dorso di un cucchiaio [9]. Ponete la base a rassodare in frigorifero per almeno 15 minuti.
Nel frattempo occupatevi della preparazione della crema: nel mixer versate la crescenza, il tonno sgocciolato [10] e l’erba cipollina, salate, pepate, aggiungete l'olio di oliva e frullate tutto per ottenere una crema omogenea [11]. Trasferite il composto in un sac-à-poche usa e getta [12].
Una volta che la base si sarà rassodata, spremete uno strato di crema con il sac-à-poche [13], ricoprendo completamente il pane, e livellate la superficie con il dorso di un cucchiaino. Riponete nuovamente in frigorifero a rassodare per 10 minuti. Intanto lavate e asciugate i pomodorini e tagliateli a spicchi [14]. Una volta che anche la crema si sarà rassodata, riprendete le cheesecake e guarnitele con gli spicchi di pomodorini, qualche pezzetto di tonno sgocciolato e per finire aromatizzate con l’erba cipollina. La cheesecake al tonno è pronta per essere servita [15].