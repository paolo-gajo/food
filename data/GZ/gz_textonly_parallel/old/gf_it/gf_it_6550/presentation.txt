Molti ritengono che sia solo un altro nome del creme caramel, altri sottolineano alcune piccole differenze… stiamo parlando del latte alla portoghese, un dolce al cucchiaio dalle origini antiche che viene citato anche da Pellegrino Artusi. Si tratta in entrambi i casi di un dessert dalla consistenza simile a quella di un budino, ricoperto da un goloso strato di caramello liquido, ma mentre il creme caramel si presenta solitamente in monoporzioni il latte alla portoghese viene realizzato in uno stampo unico. Per distinguere ulteriormente le ricette, inoltre, abbiamo deciso di utilizzare solo il latte senza l’aggiunta della panna per un risultato altrettanto cremoso e delicato. Se amate il gusto intenso della vaniglia e il sapore semplice della tradizione, questo classico dessert saprà colpirvi dritto al cuore!