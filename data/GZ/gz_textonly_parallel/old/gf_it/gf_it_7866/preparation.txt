Per preparare i triangolini di ricotta con confettura di ciliegie e Nutella iniziate con la preparazione dell'impasto: mettete su di una spianatoia la farina, il burro (freddo) tagliato a pezzetti e la ricotta [1] e impastate bene gli ingredienti fino ad ottenere un impasto liscio ed elastico [2]. Se nell’eseguire tale operazione il composto risulterà appiccicarsi alla spianatoia, cospargetela più volte con della farina, fino a che l’impasto risulterà elastico e asciutto. A questo punto avvolgete l’impasto nella pellicola trasparente e mettetelo nel frigorifero per almeno mezz’ora [3].
Togliete l’impasto dal frigorifero e con l’aiuto di un matterello, stendete il composto fino a formare una sfoglia della forma di un rettangolo e dello spessore di 2 mm. Con una rotella tagliapasta dentellata, ricavate dalla sfoglia dei quadrati dai lati di cm 10 [4], e ponete al centro di essi un cucchiaino di Nutella oppure di confettura di ciliegie [5]. Sbattete un uovo in una ciotolina, e con un pennellino spennellate i bordi dei quadrati di pasta,
prima di ripiegarli in obliquo [7] per formare dei triangolini [8]. Una volta chiusi, ponete i triangolini su delle teglie foderate di carta forno e spennellate la loro superficie con l’uovo sbattuto [9], quindi infornateli per 20-25 minuti a 180-200°. A cottura ultimata sfornate i triangolini e poneteli in un vassoio, cospargeteli eventualmente di zucchero al velo e serviteli tiepidi (per evitare di scottarvi con i ripieni) o freddi.