Il rotolo con crema al limoncello è una fresca variante ad effetto del classico rotolo alla nutella. Il procedimento da seguire nella preparazione è molto simile: basta realizzare la pasta biscotto e una crema appetitosa con cui farcirlo. In questa ricetta, però, tutto viene ingolosito dall’aggiunta del limoncello, che va ad aromatizzare questo dolce in ogni sua parte. L’impasto della pasta biscotto, infatti, viene arricchito non solo dalla scorza di limone grattugiata, ma anche dal limoncello, che farà parte della bagna con cui la pasta biscotto sarà spennellata. Questo sarà inoltre l’ingrediente chiave della golosa farcitura: una crema densa e morbida, preparata con tuorli, burro e zucchero e caratterizzata dal lieve retrogusto alcolico del limoncello. Potrete poi usare la crema per guarnire esternamente il vostro rotolo, rendendolo ancora più cremoso e scenico. Decorate anche con qualche fetta di limone e con il rotolo con crema al limoncello chiuderete con stile una cena o un pranzo estivi, stupendo il palato e gli occhi dei vostri ospiti!