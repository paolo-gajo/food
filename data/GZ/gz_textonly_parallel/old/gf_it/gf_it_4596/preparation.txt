Per preparare la one pot quinoa iniziate verificando le indicazioni riportate sulla confezione della quinoa: se necessita di risciacquo, sciaquatela sotto l'acqua corrente e poi asciugatela su un canovaccio, tamponandola per asciugare l'acqua in eccesso. Poi passate alla pulizia dei gamberi. Utilizzando le mani staccate la testa, poi strappate via le zampette ed eliminate il carapace, lasciando la coda intatta [1]. Con un coltellino incidete il dorso di ciascun gambero [2] ed eliminate l'intestino, utilizzando la punta del coltello [3]. Conservate in frigorifero i gamberi appena puliti e utilizzate gli scarti per realizzare il bisque.
Mondate la cipolla e tagliatela in 4 parti, poi tagliate il porro a rondelle sottili. Mettete a sciogliere il burro in una casseruola capiente e quando sarà sciolto aggiungete la cipolla. Fate soffriggere per un minuto e poi aggiungete il porro tagliato a rondelle e l'aglio. Lasciate insaporire e aggiungete le carcasse di crostacei, quindi fatele rosolare un paio di minuti a fuoco vivace mescolando di tanto in tanto. Versate poi il vino bianco [4], fate evaporare l'alcol e poi aggiungete l'acqua a filo fino a coprire completamente i carapaci. Aggiungete il prezzemolo, il pepe in grani, aggiustate di sale senza aggiungerne troppo perché il fumetto ottenuto è già abbastanza sapido, abbassate la fiamma e fate sobbollire dolcemente per almeno 60 minuti. Durante la cottura schiumate il fumetto con una schiumarola [5], avendo cura ogni volta di risciacquarla in modo da eliminare ogni residuo. Trascorso il tempo indicato, il fumetto dovrà ridursi più o meno della metà rispetto al liquido iniziale, filtratelo con un colino a maglie strette cercando di prelevare più liquido possibile [6].
Tenete il fumetto in caldo e nel frattempo occupatevi del soffritto per la quinoa. Eliminate i filamenti esterni del sedano e la parte finale del cipollotto. Poi dividetelo a metà [7] e tritate entrambi finemente [8]. Versate l'olio in una padella, aggiungete il sedano e il cipollotto [9] e lasciate soffriggere per circa 5 minuti a fuoco dolce.
A questo punto aggiungete un mestolo di fumetto (saranno sufficienti circa 50 g) [10], mescolate e attendete ancora una decina di minuti fino a che non saranno ben appassiti. Aggiungete la paprika [11] e mescolate per amalgamare gli ingredienti [12]
Aggiungete la quinoa [13], mescolate e attendete 1-2 minuti fino a che non risulterà leggermente tostata. Unite poi il fumetto di crostacei caldo [14], fino a coprire interamente la quinoa [15].
Mescolate con una spatola [16] e coprite con un coperchio [17]. Lasciate cuocere in questo modo per circa 17 minuti a fuoco molto basso senza mai alzare il coperchio o mescolare. Nel frattempo preparate il condimento per i gamberi: tritate finemente il prezzemolo [18]
e versatelo in una ciotolina dove avrete già aggiunto l'olio [19]. Mescolate con una forchetta [20] e tenete da parte. Trascorsi i 17 minuti togliete il coperchio e senza mescolare la quinoa adagiate sopra i gamberi [21]. 
Coprite di nuovo con un coperchio [22] e cuocete ancora per altri 3 minuti. A questo punto togliete il coperchio, spegnete il fuoco e condite i gamberi con l'olio al prezzemolo appena preparato [23]. La one pot quinoa è pronta da servire [24]!