Per realizzare le mummie hamburger ponete la carne trita in una ciotola, insaporitela con il pepe, le foglioline di timo fresco, il sale [1] e un cucchiaino di olio di oliva, schiacciate con una forchetta per creare un impasto morbido e omogeneo [2]. Dividete la trita in quattro parti uguali, prendete una porzione e trasferitela all’interno dello stampo da hamburger del diametro di 10 cm [3],
richiudete lo stampo e pressate bene l’impasto per dare la tipica forma a disco [4], proseguite con le altre porzioni, otterrete 4 hamburger. Procedete con la cottura: in una padella scaldate il restante olio di oliva e cuocete 7 minuti per ciascun lato a fuoco vivace girandoli di tanto in tanto [5]. Intanto in un’altra padella cuocete la pancetta per 5 minuti [6]
finché non sarà croccante [7], eliminate il grasso in eccesso con carta assorbente [8] e adagiate ciascuna fette su un hamburger [9].
Occupatevi della ricopertura: prendete la pasta sfoglia e srotolatela su una spianatoia, ritagliate la pasta sfoglia con una rotella tagliapasta liscia in strisce larghe 1, 5cm e lunghe 27 cm [10], avvolgete gli hamburger tiepidi con le strisce di pasta partendo dal bordo fino ad arrivare a coprire tutto l’hamburger per creare l’effetto delle bende, lasciate scoperto solo un triangolino lateralmente dove andrete a posizionare gli occhi [11]. Terminate avvolgendo con una striscia anche il bordo così da richiudere bene la pasta, man mano che formerete le mummie, adagiatele su una teglia rivestita con carta da forno. Spennellate con il latte la superficie delle mummie [12]
dalla pasta avanzata ricavate 8 pallini [13] da posizionare sulla parte scoperta per creare gli occhi, con una pinza da cucina applicate sopra le palline di pasta anche i semi di sesamo neri come pupille [14]. Cuocete in forno preriscaldato per 30-35 minuti a 180 gradi in modalità statica finché la superficie non risulterà dorata (oppure in forno ventilato a 160° per 20-25 minuti). Sfornate le mummie hamburger e lasciatele intiepidire prima di servirle accompagnandole con una fresca insalatina [15].