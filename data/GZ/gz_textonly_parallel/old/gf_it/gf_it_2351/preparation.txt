Pe realizzare il risotto ai 4 formaggi per prima cosa preparate un brodo vegetale e tenetelo in caldo. Occupatevi poi dei formaggi: grattugiate il Grana, togliete la parte esterna e tagliate a pezzetti il Taleggio [1], fate lo stesso con il Gorgonzola [2], eliminate la crosta del Groviera [3]
e riducete anche questo a cubetti [4]. Poi, mondate e tritate lo scalogno [5], in una padella versate l’olio [6]
e il burro [7] e scaldateli a fiamma moderata, versate poi lo scalogno tritato [8] e lasciatelo appassire a fuoco basso per pochi minuti. Aggiungete un mestolo di brodo [9] e tenete da parte.
Ora in un'altra padella tostate il riso per 4-5 minuti [10], poi sfumatelo con il brodo [11] e aggiungete il condimento con lo scalogno [12].
Portate a cottura il risotto aggiungendo il brodo poco alla volta [13], aspettando che si assorba il liquido prima di aggiungerne dell'altro, e mescolando spesso con un cucchiaio di legno, ci vorranno circa 18-20 minuti. Una volta che il risotto sarà pronto, toglietelo dal fuoco e incorporate tutti i formaggi precedentemente tagliati, più il Grana grattugiato [14]. Mescolate per sciogliere i formaggi [15],
pepate [16] e salate, lasciate riposare con il coperchio [17] per 2-3 minuti e poi servite il risotto ai 4 formaggi ben caldo [18]!