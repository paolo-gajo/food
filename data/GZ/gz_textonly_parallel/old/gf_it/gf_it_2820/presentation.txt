Oggi faremo un salto nel Medio Oriente per presentarvi una delle ricette vegetariane veloci più conosciute: l’hummus. Molti paesi ne rivendicano la paternità, ma ancora ad oggi non se ne conosce esattamente l’origine. E' una delle preparazioni più antiche e diffusa nel tempo in tutti i paesi arabi, grazie alla semplicità dei suoi ingredienti. Una deliziosa crema, dal sapore molto particolare: delicato e aromatico, per la presenza dei ceci e della tahina, ma anche leggermente asprigno per l’aggiunta del succo di limone che conferisce il giusto equilibrio a questa ricetta. In questa versione abbiamo voluto rispolverare la tradizione antica, realizzando la tahina fatta in casa. Per l'occasione ci siamo armati di "suribachi" e "surikogi" con cui un tempo si realizzava la farina e che noi abbiamo usato per miscelare e pestare tutti gli ingredienti, per un fantastico e ancora più genuino hummus! Lasciatevi conquistare da questa pietanza molto versatile, utilizzata per accompagnare le felafel, o come crema da spalmare. Un pizzico di paprika affumicata e il vostro hummus andrà letteralmente a ruba durante vostri aperitivi!