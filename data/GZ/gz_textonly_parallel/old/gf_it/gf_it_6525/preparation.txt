Per prepare gli involtini gratinati con patate come prima cosa sbucciate quest'ultime. Lavatele bene, asciugatele e tagliatele a dadini [1]. Trasferite in una ciotola, condite con sale e olio [2]. Aggiungete il pangrattato [3]. 
Aromatizzate con aghi di rosmarino [4]. Mescolate il tutto [5] e trasferite all'interno di una teglia unta piuttosto capiente [6]. 
Le patate non dovranno sovrapporsi troppo [7]. Cuocetele in forno statico preriscaldato a 200° per 30 minuti. Nel frattempo preparate gli involtini: per prima cosa eliminate la scorza dal formaggio [8], ricavate 8 bastoncini [9]. 
Stendete la prima fettina sottile di pollo sul tagliere. Aggiungete un pizzico di sale, posizionate sopra una fettina di speck [10] e all'inizio un bastoncino di formaggio [11]. Arrotolate la carne in modo da creare un involtino [12].
Ripetete questa operazione per tutte le fettine di pollo [13] e non appena avrete formato tutti gli involtini passateli uno alla volta prima nell'uovo [14] e poi nel pangrattato [15], facendo attenzione a ricoprire bene le estremità. 
Tenete da parte gli involtini [16] e non appena saranno trascorsi i 30 minuti estraete la teglia con le patate dal forno e adagiate gli involtini all'interno [17]. Cuocete nuovamente in forno per altri 20 minuti tutto insieme. Sfornate [18] e servite i vostri involtini gratinati con patate ancora caldi!