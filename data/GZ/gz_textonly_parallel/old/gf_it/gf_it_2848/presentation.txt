Acqua ghiacciata, burro freddo e farina sono i tre ingredienti semplici che tra le vostre mani spesso si trasformano in una ricetta di base facile e veloce da realizzare: la pasta brisè. Un impasto neutro da poter farcire come si preferisce per torte salate estive, come la torta salata di zucchine, quella di melanzane, o quella di patate e mortadella, sempre saporite e diverse, colorate e perfette per aperitivi o da servire come antipasto rustico. Ci siamo ispirati proprio al concetto di rustico per realizzare questa torta rustica salata, usando saporito speck, fontina e croccanti fettine di patate. La cosa più divertente sarà creare il bordo della torta... scoprite come abbiamo fatto noi e mandateci le vostre varianti per realizzare decorazioni originali e creative!