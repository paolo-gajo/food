Per preparare il riso patate e cozze, iniziate a pulire le cozze: staccate il bisso da ogni cozza [1] e eliminate le eventuali impurità sul guscio aiutandovi con una lana d'acciaio [2]. Per vedere nel dettaglio la pulizia delle cozze, cliccate qui. Con un coltellino apritele, iniziando dalla punta e compiendo un giro seguendo il bordo del guscio della cozza [3], facendo attenzione a raccogliere in un contenitore il liquido che fuoriesce.
Portate il mollusco dalla valva superiore a quella inferiore e staccate la valva vuota (4-5). Filtrate il liquido fuoriuscito con un colino a maglie sottili e mettelo da parte [6].
Preparate ora la panatura: tritate finemente l'aglio e aggiungetelo al pangrattato [7]; poi tritate il prezzemolo e aggiungetene metà al pane grattugiato [8]. Mescolate e aggiungete l'olio extravergine d'oliva [9].
Pelate le patate e tagliatele a spicchi [10]. Prendete una pirofila quadrata da 23 cm e ricoprite il fondo con l'olio extravergine d'oliva, adagiate le patate [11], salate e pepate e aggiungete una spolverata di prezzemolo [12].
Proseguite con uno strato di cozze [13], spolverate con il parmigiano e continuate aggiungendo il riso crudo [14]. Unite ora il liquido delle cozze che avete tenuto da parte [15], avendo cura di versarlo delicatamente su tutta la pirofila.
Proseguite con un altro strato di patate, cozze e riso, aggiungete una spolverata di prezzemolo, salate e pepate e completate lo strato con il pangrattato [16]. Aggiungete delicatamente l'acqua, da un lato della pirofila, fino ad arrivare appena sotto alla panatura [17]. Completate con un filo d'olio e infornate il riso patate e cozze, nella parte più bassa del forno, a 180° per 60 minuti a forno statico. La superficie dovrà risultare ben dorata e il vostro riso patate e cozze sarà pronto per essere gustato!