Per preparare i croissant salati come prima cosa iniziate a realizzare la sfoglia. Sciogliete nell'acqua a temperatura ambiente il lievito (1-2). In una planetaria dotata di gancio versate le due farine [3], 
unite poi il lievito [4] e lo zucchero [5]. Azionate la planetaria fino ad ottenere un impasto omogeneo [6]. 
Unite poi l'olio [7] e lasciatelo incorporare fino a che l'impasto non si sarà incordato al gancio. In ultimo aggiungete il sale [8] e lavorate ancora per pochi minuti fino a che non si sarà assorbito [8]. Trasferite poi su una spianatoia [9] 
e pirlate l'impasto in modo da dargli una forma sferica [10]. Trasferite in una ciotola, coprite con pellicola [11] e lasciate lievitare a temperatura ambiente per 2 ore. Nel frattempo trasferite il burro su una spianatoia infarinata [12] 
e aggiungendo poca farina stendetelo con il mattarello [13] in modo da ottenere un quadrato 20x20 spesso circa mezzo cm [14]. Avvolgete poi nella pellicola per alimenti [15] e riponete in frigorifero. 
Al termine della lievitazione [16] trasferite l'impasto su una spianatoia infarinata [17] e sempre con il mattarello stendetelo in modo da ottenere un quadrato 30x30 cm [18]. 
Disponete poi il panetto di burro al centro del quadrato in modo da formare un rombo [19]. Ripiegate poi le estremità della pasta sottostante verso il centro del panetto di burro [20], facendo congiungere i lembi ma senza sovrapporli. Sigillate le estremità con le dita [21]. Lasciate riposare in frigorifero per 10-15 minuti. 
Sistemate di nuovo il quadrato ottenuto su una spianatoia leggermente infarinata e stendetelo per allungare uno solo dei lati [22] fino ad ottenere un rettangolo lungo 44 cm e spesso mezzo cm. Fate poi la prima piega a 3 portando un lembo di pasta ad 1/3 del rettangolo [24]
e ricoprite con l'altro lembo [25]: la prima piega è pronta. Coprite con pellicola e lasciate riposare per almeno 30 minuti in frigorifero. Riprendete il panetto e sistematelo sempre sulla spianatoia infarinata [26]; stendetelo in direzione delle pieghe [27]
fino ad ottenere un rettangolo delle stesse dimensioni di prima. A questo punto ripetete la piega a 3 portando sempre un lembo di pasta verso 1/3 del rettangolo e l'altro a coprire (29-30). Avvolgete nella pellicola per alimenti, riponete in frigorifero per altri 30 minuti e fate un'ultima piega a 3 come appena fatto. Avvolgete di nuovo nella pellicola per alimenti e lasciate riposare di nuovo in frigorifero, questa volta per circa 120 minuti. 
Infine riprendete il panetto e stendetelo ad uno spessore di circa 2-3 mm fino ad ottenere un rettangolo largo 75 cm e lungo 15 cm. Da questo dovrete ricavate 15 triangoli di 10 cm di base e 15 cm di altezza [32]. A questo punto tenete ben salda con una mano la base dei uno dei triangoli e con l'altra mano allungate delicatamente la pasta in modo da aumentarne la lunghezza di 1/4 [33]. 
Adesso non vi resta che arrotolare il vostro croissant partendo dalla base senza schiacciare né stringere troppo [34]. Dovrete ottenere 2 giri completi, quindi 3 spire [35]. Preparate così tutti i croissant e disponeteli man mano su una leccarda distanziandoli bene tra loro.
Spennellate la superficie con un tuorlo sbattuto [37] e decorate alcuni cornetti con i semi di sesamo bianchi e altri con i semi di sesamo neri [38]. Lasciateli lievitare per un'ora e mezza a temperatura ambiente. Infornate in forno ventilato preriscaldato a 200° per 30 minuti, controllando la cottura senza aprire il forno fino a che non risulteranno ben dorati. Sfornate [39] e lasciate raffreddare prima di tagliare e farcire i vostri croissant salati. 