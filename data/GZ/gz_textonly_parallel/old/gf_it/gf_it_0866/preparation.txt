Per preparare il gyros iniziate ad affettare finemente la carne, con l’aiuto di un'affettatrice perchè deve essere molto sottile [1] e riducete le fettine ricavate in pezzi più piccoli [2]. Foderate una leccarda con carta da forno, oliatela [3]
e disponete sopra i pezzi di carne [4]. Conditeli con una spolverata di pepe nero [5] e infornateli in forno caldo a 180° per 30 minuti [6]: la carne dovrà essere ben cotta e croccante.
Preparate le pita seguendo il procedimento che trovate qui (Pita) e appena sfornate, lasciatele sotto ad una campana di vetro fino al momento dell'utilizzo [7]. Friggete le patatine [8] e tenetele in caldo, quindi spostate la carne in una ciotola e prendete lo tzatziki [9], che avrete già preparato secondo le istruzioni che trovate qui (Tzatziki).
Tagliate tutte le verdure che serviranno a farcire il gyros: lavate i pomodori e tagliateli a fette [10], lavate l’insalata e riducetela in pezzi più piccoli [11] e affettate la cipolla bianca finemente [12].
A questo punto potete assemblare i vostri gyros: su ogni pita stendete un cucchaio di tzatziki [13], farcite con un po' di insalata, le fette di pomodori e qualche filo di cipolla [14]. Aggiungete la carne e per completare qualche patatina fritta [15]. Chiudete il gyros partendo dal basso, scaldetelo per qualche minuto in forno e servitelo caldo!