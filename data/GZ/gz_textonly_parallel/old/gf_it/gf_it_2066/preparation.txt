Per preparare la pasta con ricotta, fagiolini e pomodori freschi, mettete a bollire abbondante acqua in un tegame capiente e salate a bollore. Intanto lavate e spuntate i fagiolini [1], quindi tritateli [2]. Lavate i pomodori ramati e divideteli a metà [3],
poi tagliateli a pezzi [4]. Mondate e affettate la cipolla [5]. Versate un filo d'olio in un tegame [6],
unite la cipolla [7] e lasciate soffriggere a fuoco dolce mescolando di tanto in tanto; ci vorranno pochi minuti perchè si dori. A questo punto unite i pomodori ramati [8], salate [9] e pepate a piacere.
Lasciate cuocere a fiamma media per circa 10 minuti [10], rimestando di tanto in tanto. Togliete dal fuoco, versate in un contenitore alto e frullate con un mixer ad immersione [11] per ottenere una salsa omogenea [12]. Tenete un momento da parte. 
Cuocete la pasta al dente [13]. Nel frattempo in un altro tegame più capiente versate un filo d'olio, fate scaldare leggermente e tuffate i fagiolini [14]. Mescolate e lasciate saltare i fagiolini per 5 minuti a fuoco moderato, mescolando di tanto in tanto. Unite poi la ricotta vaccina [15],
bagnate con un mestolo d’acqua di cottura della pasta [16], mescolate, salate se necessario e spegnete il fuoco. A fuoco spento aromatizzate con la scorza di limone [17]. Quando la pasta sarà al dente, scolatela direttamente nel tegame con il condimento [18] e accendete il fuoco basso.
Allungate con un po' di acqua di cottura [19] e mantecate qualche istante fino ad ottenere una consistenza cremosa. Spegnete il fuoco e impiattate: ponete sui singoli piatti da portata la salsa di pomodoro fresco a specchio [20], poi adagiate un nido di spaghetti [21] e la vostra pasta con ricotta, fagiolini e pomodori freschi è pronta per essere servita [21]!