Per preparare la crema pasticcera come prima cosa inserite in freezer una ciotola di vetro. A questo punto ricavate i semi dalla vaniglia [1] e tagliate i baccelli in pezzi [2]. Versate il latte in un tegame e aggiungete sia i semi [3] che i baccelli della vaniglia. 
Ricavate dal limone la scorza, prelevando solo la parte gialla, e unitela nel tegame [4]. Accendete il fuoco e scaldate il tutto portando a bollore e mescolando di tanto in tanto. In un altro tegame versate i tuorli, lo zucchero e l'amido di riso [5]. Utilizzando un frustino morbido mescolate per ottenere una consistenza cremosa e liscia [6]. 
Non appena il latte sfiorerà il bollore, trasferitelo all'interno dei tuorli in 3 volte filtrandolo con un colino [7] e mescolando sempre con la frusta [8]. Trasferite di nuovo sul fuoco e mescolate in continuazione fino a che non si sarà addensata [9]. 
Per raffreddarla velocemente riprendete la ciotola dal freezer e versate la crema all'interno [10]. Mescolate con una frusta molto velocemente, fino a che non avrete portato la crema a 50°, al di sotto del punto di cottura. Dovrete ottenere una crema liscia e molto lucida [11]. A questo punto la crema pasticcera è pronta [12], potrete utilizzarla o conservarla in frigorifero coprendola con pellicola. 