Lavate le patate e mettetele a lessare in acqua salata insieme a uno spicchio d’aglio in camicia, cuocere per circa 30/35 minuti [1] (il tempo di cottura dipende dalla grandezza delle patate), scolatele e dopo averle sbucciate con il coltello, lasciatele raffreddare e tagliatele a fettine di circa 1 cm di spessore [2]. Se le fettine dovessero essere troppo grandi per essere mangiate in un boccone tagliatele a metà. Mettete da parte l’aglio che vi servirà per preparare il dressing. Lavate il cetriolo e tagliatelo a rondelle [3] mantenendo la buccia.
Tagliate la cipolla rossa a fettine sottilissime [4] utilizzando una mandolina o un coltello affilato. In un mixer aggiungete l’olio extravergine di oliva, l’acqua tiepida, il succo di limone, il miele, la senape e lo spicchio d’aglio [5] pelato e schiacciato con un cucchiaio fino ad ottenere una purea. Emulsionate per circa due minuti e aggiustate di sale e pepe, regolando la consistenza del condimento aggiungendo olio o acqua tiepida. Disponete le fette di patate su un piatto con i cetrioli [6].
Scolate e tagliate i pomodorini secchi e spargete i filetti sull’insalata [7] di patate e cetrioli. Aggiungete qualche anello di cipolla rossa [8], le olive nere [9].
Condite con il dressing [10] facendo attenzione a cospargere bene le patate. Infine terminate aggiungendo il formaggio feta sbriciolato [11] e l’origano [12]. Servite subito l'insalata di patate e cetrioli oppure riponetela in frigorifero fino a quando non arriverà il momento di gustarla.