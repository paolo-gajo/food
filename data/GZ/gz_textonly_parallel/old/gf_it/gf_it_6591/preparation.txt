Per realizzare il plumcake al cocco con cuore di cioccolato ponete il burro ammorbidito in una planetaria munita di frusta [1], unite lo zucchero [2] e azionate la macchina per ottenere una crema omogenea. Aggiungete le uova [3] una alla volta continuando a montare il composto.
Intanto in una ciotola reidratate 80 gr di cocco nel latte [4], setacciate la farina e il lievito e incorporateli alla crema un cucchiaio alla volta [5], unite anche il bicarbonato e un pizzico di sale continuando a mescolare. Poi unite anche il cocco reidratato [6].
Quando l’impasto sarà ben amalgamato prelevate 100 gr di composto e unite il cacao setacciato [7], questo impasto sarà il cuore di cioccolato, trasferitelo in uno stampo da plumcake della misura di 10x26 cm imburrato e foderato con carta da forno [8], cuocete in forno statico preriscaldato a 170° per 15 minuti (se ventilato a 150° per 5-8 minuti) non dovrà essere completamente cotto. A cottura ultimata , sfornatelo [9] e lasciatelo raffreddare prima di sformarlo.
Nella stessa teglia da plumcake versate metà del restante impasto [10], tagliate l'impasto scuro a metà nel senso della lunghezza [11] e ponetelo al centro dello stampo [12].
Ricoprite con la restante parte bianca. Spolverizzate la superficie del plumcake con i 50 gr di cocco [13] e cuocete in forno statico preriscaldato a 170° per 50 minuti o in forno ventilato a 150° per 40 minuti. Sfornate il dolce [14] lasciate intiepidire e poi sformate il plumcake al cocco con cuore di cioccolato su un piatto da portata e servitelo tagliato a fette [15].