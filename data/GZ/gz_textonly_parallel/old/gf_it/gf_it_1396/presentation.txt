Aromatici e profumati i finocchi in padella sono il contorno last minute che stavate cercando. Semplici e veloci da preparare, i finocchi mantengono tutto il loro sapore e la loro croccantezza. Ora non avete più scuse, quando rientrate tardi dal lavoro e avete poco tempo per preparare, il contorno light è la vostra soluzione salvacena, perfetto da accompagnare con del pesce come la sogliola alla mugnaia o con una tagliata al balsamico. Abbiamo voluto impreziosirli con una nota di colore grazie al pepe rosa e al sale dell'Himalaya, per salare e aromatizzare con delicatezza i finocchi senza coprirne il gusto. E se proprio non sapete resistere al richiamo della crosticina dorata, a fine cottura aggiungete del pangrattato e fateli gratinare in forno per pochi minuti, saranno irresistibilmente croccanti!Vi consigliamo di provare anche le patate in tecia, un contorno davvero sfizioso! 