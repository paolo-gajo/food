Per realizzare le crostatine capresi, per prima cosa preparate le basi di sfoglia: stendete il rotolo di pasta sfoglia e ritagliate 6 dischi usando un coppapasta del diametro di 12 cm [1], poi eliminate la sfoglia in eccesso [2]. Imburrate 6 stampini per crostatine dello stesso diametro [3]
e adagiate all’interno i dischi di pasta sfoglia, facendo aderire bene i bordi [4], poi bucherellate la base con i rebbi di una forchetta [5]. Adagiate un rettangolo di carta forno sopra ogni crostatina, ricopritelo con delle sfere per la cottura alla cieca (in alternativa potete utilizzare dei legumi secchi) [6] e cuocete in forno statico preriscaldato a 180° per 15 minuti. Trascorso questo tempo rimuovete la carta forno e le sfere e proseguite la cottura per altri 7-8 minuti.
Nel frattempo preparate gli ingredienti per farcire le crostatine: lavate i pomodorini e divideteli a metà [7], poi tagliate a metà anche le mozzarelline [8] e infine in quarti [9].
Trascorso il tempo di cottura, sfornate le crostatine [10], lasciatele intiepidire e rimuovetele dagli stampini. A questo punto potete farcire le crostatine disponendo sulla superficie i pomodorini alternati con le mozzarelline [11]. Condite con un pizzico di sale [12],
un filo d’olio [13], una foglia di basilico e un pizzico di origano [14] e proseguite nello stesso modo con tutte le altre: le vostre crostatine capresi sono pronte per essere servite [15]!