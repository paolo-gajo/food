Per preparare la torta Bertolina iniziate a setacciare la farina 00 e versatela in una ciotola capiente [1], poi versate anche la farina di mais fioretto e il lievito di birra fresco sbriciolato con le mani [2] e i 20 g di zucchero [3].
Mescolate gli ingredienti [4] e iniziate a versare l’acqua a filo [6] continuando a mescolare con la spatola; salate [6].
Continuate ad impastare nella ciotola e a versare man a mano l'acqua finchè non otterrete un composto molto idratato, semi liquido [8]. Coprite con pellicola [9] e lasciate lievitare per 1 ora circa ad una temperatura di 27-28 c° (anche il forno spento con luce accesa andrà bene).
Nel frattempo prendete l'uva fragola e staccate gli acini dai graspi [10]; poi sciacquatela delicatamente sotto acqua corrente [11], quindi scolatela su un canovaccio pulito [12] e asciugatela tamponando delicatamente per non rompere i chicchi.
Trascorsa l'ora di lievitazione dell'impasto, riprendetelo [13], togliete la pellicola [14] poi versate i chicchi di uva fragola all'interno [15]
e mescolate delicatamente con la spatola [16] perchè i chicchi si amalgamino all'impasto ma senza rompersi. Coprite con pellicola nuovamente [17] e lasciate lievitare sempre in forno spento con luce accesa per circa 45 minuti. Oliate una teglia di 32 cm di diametro [18] e accendete il forno statico a 180° per preriscaldarlo prima di infornare la torta.
Trascorso il tempo di lievitazione riprendete l'impasto [19] e rovesciatelo nella teglia [20], quindi distribuitela aiutandovi con un tarocco [21]:
A questo punto potete spolverizzare con 25 g di zucchero semolato [22] e la vostra torta bertolina sarà pronta per essere infornata [23] in forno statico preriscaldato a 180° per 50 minuti. Una volta cotta [24] sfornate la torta bertolina, lasciate intiepidire e servitela anche direttamente affettandola nella teglia!