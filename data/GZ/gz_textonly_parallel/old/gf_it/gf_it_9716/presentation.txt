Seguire la stagionalità dei prodotti e valorizzare gli ingredienti di un territorio è una pratica lodevole, che sta diventando un'abitudine sempre più diffusa, soprattutto in un Paese ricco di varietà gastronomiche come il nostro. Vogliamo contribuire a questo tipo di produzione e consumo responsabile invitandovi a preparare la torta Bertolina, un dolce casalingo con protagonista un'uva che troverete solo per poche settimane a settembre e ottobre: l'uva fragola, conosciuta anche come "uva americana", perchè introdotta nel XIX secolo e ibridata con le viti locali. E' una torta tipica del territorio cremonese e cremasco e nella città di Crema ogni anno, a metà settembre, viene dedicato a questo profumato dolce una sagra, il "Festival della torta Bertolina". Intanto però abbiamo voluto offrirvi un assaggio della nostra versione da fare a casa! Fatevi rapire dal profumo e dal sapore rustico di questo dolce realizzato con pochi ingredienti, reso gustoso proprio dalla dolcezza dell'uva. Lasciatevi stupire dalle storie che impreziosiscono ancora di più questa ricetta: leggende che avvolgono la preparazione originale della torta Bertolina in un vero e proprio mistero!