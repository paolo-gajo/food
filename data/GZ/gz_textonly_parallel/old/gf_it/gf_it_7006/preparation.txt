Per preparare il carpaccio di spada affumicato con insalata di mele e rucola, cominciate dalla salsa di condimento. Spremete l’aglio con lo spremiaglio [1] e ponetelo in una ciotolina. Aggiungete il succo di limone filtrato [2] e la senape all’antica [3].
Unite anche lo yogurt greco [4], condite con l’olio extravergine [5] e amalgamate bene con una frusta, fino a rendere la salsa liscia e omogenea [6].
Regolate la salsa di pepe e di sale [7], e tenetela da parte. Tritate finemente l’erba cipollina [8] e tenete da parte anch’essa. Passate quindi alle mele: tagliatene via le sommità superiori e inferiori con il picciolo [9]
E sbucciate le mele con un pelaverdure [10]. Tagliate poi ogni mela a metà, e ogni metà in 2 parti [11], per ottenere da ogni mela 4 spicchi. Rimuovete la parte di torsolo da ogni spicchio [12].
Tagliate adesso gli spicchi a fettine molto sottili [13] e trasferitele in una ciotola con dell’acqua fredda e la buccia del limone spremuto [14] per bloccare l’ossidazione del frutto a contatto con l’aria. In una ciotola capiente, predisponete la rucola. Scolate le mele e aggiungetele nella ciotola [15]
Condite con l’olio [16], il sale e il pepe [17], amalgamate un poco e trasferite l’insalata così condita nel piatto da portata [18]
Mettete il carpaccio di spada sul letto di insalata, disponendo le fette a forma di rosellina [19]. Irrorate il carpaccio con la salsa preparata precedentemente, e cospargete con l’erba cipollina tritata [20]. Il vostro carpaccio di spada affumicato con insalata di mele e rucola è pronto per essere portata in tavola [21]!