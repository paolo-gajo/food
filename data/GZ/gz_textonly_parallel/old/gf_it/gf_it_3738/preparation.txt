Per preparare lo strudel di lasagna, iniziate dalla pasta per il pane: sciogliete il lievito di birra fresco (in alternativa potete utilizzare 3,5 g di lievito di birra disidratato) in poca acqua tiepida della dose totale, assieme a un cucchiaino di malto (o zucchero). Quindi setacciate la farina 00 e la farina manitoba all’interno di una ciotola capiente (1-2), formate la classica fontanella al centro e versateci il composto di lievito, malto e acqua [3].
Versate l’olio nell’acqua tiepida restante [4], aggiungete il sale [5] e mescolate, dopodichè unite a filo il liquido ottenuto sulla farina [6].
Iniziate ad amalgamare il composto nella ciotola per raccogliere bene gli ingredienti [7], poi continuate a lavorare il composto a mano su una spianatoia [8] per circa una decina di minuti, fino a quando non risulterà liscio ed elastico. Dategli la forma di una palla, trasferitelo in una ciotola, coprite con pellicola [9] e lasciate lievitare in forno spento con luce accesa per circa 2 ore.
Nel frattempo dedicatevi alla preparazione del soffritto che farà da base al vostro ragù: pelate una carota con un pelaverdure, tagliatela prima a listarelle e infine a cubetti piuttosto piccoli [10]. Continuate pelando mezza costa di sedano e riducetela a cubetti [11], infine sbucciate una cipolla, tagliatela a metà e poi a dadini [12].
Fate scaldare un filo d’olio e il burro in una padella antiaderente, dopodichè aggiungete il trito di cipolla, di sedano e di carota (13-14). Lasciate rosolare fino a quando le verdure non si saranno imbiondite, sfumate con un mestolo di brodo vegetale [15]. Per scoprire come prepararlo al meglio, consultate la nostra Scuola di cucina Brodo vegetale.
Aggiungete il trito di carne suina [16] e il trito di carne bovina [17], lasciate cuocere a fuoco medio fino a quando la carne non si sarà rosolata per bene [18], in caso potete sfumare con qualche mestolo di brodo vegetale.
Sfumate con il vino rosso [19], sciogliete il concentrato di pomodoro in un po’ di brodo [20] e aggiungetelo al ragù in cottura [21]. Continuate a cuocere il ragù per circa mezz’ora, fino a quando non avrà assorbito tutti i liquidi.
Mentre il ragù cuoce, preparate la besciamella: fate sciogliere il burro in un pentolino e aggiungete la farina [22], fate cuocere il tutto per qualche minuto, mescolando per evitare di far attaccare il composto. Una volta ottenuto il roux, versate il latte caldo [23] e mescolate con un cucchiaio di legno. Lasciate cuocere finchè non inizierà a sobbollire, quindi aggiungete un pizzico di sale e di noce moscata, coprite con un coperchio e cuocete a fuoco basso per circa 10 minuti, fino a quando la besciamella non si sarà addensata [24].
Una volta preparata la besciamella, unitela al ragù [25] e mescolate per amalgamare il tutto [26], salate e pepate a piacere [27].
Prendete la pasta per il pane, che avrà raddoppiato il suo volume [28], trasferitela su una spianatoia leggermente infarinata e stendetela con un mattarello, cercando di ottenere un rettangolo di pasta di circa 50x40 cm [29]. Lasciate 5 cm di bordo e distribuite il mix di ragù e besciamella con il dorso di un cucchiaio [30].
Arrotolate la pasta [31] e trasferitela su una leccarda foderata con carta forno. Tagliate le estremità con un taglia pasta e rimboccatele, in modo che il ripieno non fuoriesca durante la cottura [32]. Lasciate lievitare nuovamente lo strudel crudo in forno spento con luce accesa per 1 ora. Stendete la pasta avanzata e ricavate dei piccoli cerchi con un piccolo coppa pasta di circa 2 cm di diametro [33].
Spennellate la superficie dello strudel con l'uovo sbattuto [34] e applicate i cerchi di pasta creando delle file diagonali [35], spolverizzate i piccoli cerchi con i semi di sesamo. Ora potete cuocere in forno statico preriscaldato a 180° per 50 minuti (oppure in forno ventilato a 160° per 40 minuti). Ultimata la cottura il vostro strudel lasagna si presenterà lucido e dorato [36], sfornatelo, lasciatelo intiepidire e poi servitelo caldo o tiepido.