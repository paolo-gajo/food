I muffin, piccole tortine morbide, sono dolcetti molto versatili, esistono infatti innumerevoli varianti per assecondare tutti i gusti. Per stupirvi abbiamo pensato a dei muffin al cocco e limoncello, un connubio ormai consolidato e molto apprezzato: il cocco con il suo aroma dolce smorza l’acidità del limoncello e della scorza di limone creando così un gusto unico e irresistibile. Realizzare i muffin è molto semplice: munitevi di una planetaria o anche di un semplice sbattitore elettrico per montare il burro con lo zucchero, poi unite a poco a poco i restanti ingredienti, una volta ottenuto un composto omogeneo, versatelo negli stampini e il gioco è fatto! In poche mosse avrete realizzato dei gustosi e profumati muffin al cocco e limoncello fatti in casa.