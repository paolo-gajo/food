C’era una volta un’umile zucca. Veniva da un orto di campagna, ma sognava di diventare elegante e dalla grazia parigina, come Audrey Hepburn nei panni di Sabrina… con l’aiuto dei suoi amici porri, di un pizzico di noce moscata e di un po’ di panna, la sua trasformazione fu vistosa… e deliziosa. Ma doveva ancora affinarsi un po’ e così passò al setaccio, da cui uscì trasformata. Dalla zucca un po’ goffa che era, era diventata una perfetta vellutata… ma sotto sotto è sempre lei, la nostra zucca di sempre: nonostante la panna non si è montata la testa. Quanto ci piacciono le storie a lieto fine in cucina! E siamo certi che la nostra vellutata di zucca conquisterà anche voi: delicata e confortante, con il suo profumo autunnale e la sua consistenza inconfondibile. Un  primo piatto a base di zucca perfetto per scaldare cuori e palati nelle sere più fredde, ma grazie alla sua allure elegante e tutta francese è ideale anche per le cene più sofisticate e le occasioni più speciali. L'importante, secondo noi, è accompagnarla con dei crostini magari preparandoli con l'impasto di una pizza senza glutine, così risulteranno croccanti e perfetti per tutti! Con qualche piccolo accorgimento potrebbe trasformarsi anche in un primo piatto a tema per la vostra cena di Halloween!