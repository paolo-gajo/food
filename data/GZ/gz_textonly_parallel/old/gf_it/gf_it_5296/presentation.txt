Per salutare la stagione estiva in bellezza abbiamo preparato dei deliziosi biscotti ai fichi. Questi piccoli scrigni fragranti sono realizzati con una frolla morbida, ma allo stesso tempo croccante in superficie e custodiscono un ripieno dall'inconfondibile gusto zuccherino, che solo questo frutto riesce a regalare. Basterà realizzare una sorta di marmellata, cotta in pochi minuti e addensata con l'aggiunta di biscotti secchi sbriciolati! Preparate anche voi questi biscotti ai fichi e gustateli appena sfornati, per una merenda coi fiocchi!