I sapori più semplici sono sempre quelli più amati, anche quando si tratta di dolci, per questo oggi vi proponiamo dei biscotti al limone che vi conquisteranno con il loro gusto delicato e il loro profumo fresco. Due dischi di morbida pasta frolla racchiudono un ripieno goloso di crema pasticcera aromatizzata con la scorza di limone, ma attenzione: abbiate cura di usare solo la parte gialla dei limoni perché lo strato bianco è amaro e potrebbe guastare il sapore dei dolcetti. Queste piccole delizie sono molto versatili, gustatele a merenda accompagnandole con una buona tazza di tè aromatico oppure offritele ai vostri ospiti a fine pasto insieme al caffè, magari insieme ai biscotti al farro e arancia... un must per gli amanti degli agrumi! Spolverati con abbondante zucchero a velo, i biscotti al limone saranno ancora più irresistibili e faranno un figurone anche su un invitante cabaret di pasticcini.