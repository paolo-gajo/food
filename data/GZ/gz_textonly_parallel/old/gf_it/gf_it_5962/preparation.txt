Per preparare lo sformato di verdure cominciate lavando e asciugando tutti gli ortaggi. Quindi partite con le melanzane. Dopo averle spuntate [1] dividete a metà [2] e poi, aiutandovi con una mandolina, ottenete delle fette spesse 1-2 mm [3].
Poi fate lo stesso con le zucchine [4] e infine affettate anche le patate senza privarle della buccia [5]. Passate adesso ai peperoni. Privateli della parte superiore, divideteli a metà e poi eliminate l’interno con i filamenti e i semi [6].
Infine dividete in sei parti [7]. Per ultima affettate la scamorza più o meno dello stesso spessore delle verdure [8]. Ungete una pirofila da plumcake della misura di 20x11 cm e foderate la base con il pangrattato [9].
Passate a comporre gli strati. Cominciate dalle fette di melanzane posizionandole tutte sulla base [10]. Cospargete con olio, sale e pepe [11]; poi aggiungete qualche fettina di scamorza, un po' parmigiano e un po' di pangrattato [12].
A questo punto potete ripetere i passaggi per tutte le verdure. Quindi disponete le fettine di zucchine [13], cospargete con sale, pepe e olio, poi distribuite la scamorza [14], parmigiano e pangrattato. Infine di nuovo con i peperoni [15].
Condite con sale, pepe e olio e adagiate le fettine di formaggio [16], il parmigiano, il pangrattato e ricominciate con l’ultimo strato: quello di patate [17]. Sull’ultimo strato irrorate con l'olio e ultimate con sale, pepe, parmigiano [18]
e pangrattato [19]. Quindi procedete con la cottura in forno statico, preriscaldato a 180°, per circa 70 minuti [20]. Una volta pronto lasciatelo intiepidire. Poi per sformarlo più facilmente passate delicatamente una lama tra le pareti dello stampo e lo sformato di verdure. Trasferite in un piatto da portata e servite [21]. 