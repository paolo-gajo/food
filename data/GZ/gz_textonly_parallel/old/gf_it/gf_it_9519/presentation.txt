Negli Stati Uniti da qualche anno si è diffusa la moda di creare delle golose ricette ibride fondendo le caratteristiche di due dolci diversi: per esempio l’incrocio fra muffin e croissant viene chiamato cruffin, mentre quello fra croissant e donut ha dato origine ai cronut! Secondo voi quindi a cosa assomiglieranno i duffin? Semplice! La consistenza è quella dei donut, le famose ciambelle fritte, mentre la forma è quella dei muffin, così come il metodo di cottura: i duffin infatti vengono cotti al forno e inoltre sono farciti con un cuore di confettura, che potrete ovviamente personalizzare a seconda dei vostri gusti. Aggiungeteci l’accattivante copertura a base di burro e zucchero e capirete subito perché i duffin hanno avuto un successo immediato… anche fuori dagli Stati Uniti!