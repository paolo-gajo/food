Non c'è autunno né inverno senza che a Mantova si diffonda il profumo della zucca cotta, ingrediente principale dei tortelli di zucca, un glorioso primo piatto vanto della città dei Gonzaga. Ed è proprio grazie alla cucina di questa famiglia illuminata che, come una pioniera del moderno Slow Food, si nobilitano i prodotti umili del territorio lombardo. Proprio come questi tortelli di zucca, la cui ricetta è codificata sin dal Rinascimento e porta forte il segno del gusto dell’epoca: agrodolce e ricco, con ingredienti sontuosi e adorabilmente demodé, come gli amaretti e la mostarda mantovana di pere, che danno il tipico gusto dolce al ripieno racchiuso in una sfoglia di pasta all'uovo. Oggi i tortelli di zucca sono un piatto tipicamente natalizio e, secondo la tradizione, si consumano il giorno della Vigilia. Ma noi siamo certi che una volta assaggiati vorrete ripetere l'esperienza durante tutta la stagione fredda, organizzando ricche cene con i vostri amici e famigliari più cari, magari in occasione di Halloween che ha come simbolo proprio la zucca, assaporando un primo piatto indimenticabile che vi farà sentire come alla corte di un principe.