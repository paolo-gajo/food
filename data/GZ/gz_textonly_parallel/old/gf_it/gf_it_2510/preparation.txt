Per preparare il ragù di cinghiale mondate aglio e cipolla e lavate le verdure. Poi tritate finemente sedano e carota [1] e con essi anche la cipolla. Prendete una pentola dal fondo spesso, irroratela con un filo di olio e versatevi il sedano e la carota [2] ed infine la cipolla [3].
Con un mestolo di legno mescolate gli ingredienti, aggiungete l’aglio a pezzi grandi (così potrete toglierlo più facilmente a fine cottura) e lasciate stufare per circa 10 minuti a fuoco dolce [4]. Aggiungete la carne [5] ed il trito di rosmarino [6].
Insaporite con le foglie di alloro [7] e mescolate il tutto con una spatola per consentire una cottura uniforme [8]. Lasciate cuocere così per almeno 10 minuti a fuoco medio. Poi sfumate con il vino rosso [9].
Quando la parte alcolica del vino sarà evaporata aggiungete la passata di pomodoro [10]. Mescolate bene gli ingredienti [11] ed aggiustate di sale e pepe [12].
Lasciate cuocere con coperchio per almeno 3 ore e mezza a fuoco molto basso [13]. Trascorso questo tempo, togliete il coperchio e continuate a cuocere così per mezz’ora per consentire al ragù di cinghiale di asciugarsi [14]. A questo punto il vostro ragù di cinghiale sarà pronto per essere utilizzato per le vostre preparazioni [15].