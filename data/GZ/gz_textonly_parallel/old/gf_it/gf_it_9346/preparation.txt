Per realizzare i bicchierini con crema di yogurt, confettura di fragole e biscotti sablè al cacao incominciate con la preparazione della pasta sablè al cacao. Ponete 2 tuorli in una ciotola capiente insieme allo zucchero e al pizzico di sale [1]. Mescolate con uno sbattitore elettrico [2] e poi aggiungete il burro a temperatura ambiente tagliato a tocchetti [3];
continuate a mescolare fino ad ottenere un composto chiaro e spumoso [4]. In un recipiente a parte versate la farina [5] e il lievito setacciati [6].
Unite il cacao in polvere [7] e mischiate con un cucchiaino [8]. Versate il tutto nel composto a base di uova, mescolando con lo sbattitore elettrico [9], quindi impastate a mano per raccogliere tutti gli ingredienti.
Quando avrete ottenuto un composto compatto e liscio, trasferitelo su una spianatoia: dategli la forma di un panetto e appiattitelo leggermente con le dita [10]; ricopritelo con la pellicola trasparente [11] e lasciatelo riposare in frigorifero per circa 30 minuti, finché non sarà ben sodo. Nel frattempo preparate la crema di yogurt; incidete una bacca di vaniglia nel senso della lunghezza ed estraete i semi raschiandola [12].
In una ciotola capiente ponete lo yogurt greco e i semi della bacca [13], mescolando bene con una spatola in modo che i semi si distribuiscano in maniera omogenea e rilascino il loro aroma [14]. Ponete la crema che avete ottenuto [15] in una sac-à-poche senza bocchetta, a cui potete praticare un foro, e conservate in frigorifero fino al momento dell’utilizzo.
Trascorso il tempo necessario, stendete l'impasto su un piano di lavoro infarinato con l’aiuto di un mattarello [16] (oppure tra due fogli di carta da forno), creando una sfoglia spessa circa 0,5 cm. Ritagliate la pasta con un tagliabiscotti leggermente infarinato a forma di cucchiaino [17]: con queste dosi dovrete ottenere 16 biscotti [18]; distribuite i biscotti su una leccarda rivestita con carta da forno e cuoceteli in forno statico preriscaldato a 180° per 10 minuti (o in forno ventilato a 160° per 8 minuti).
A cottura ultimata sfornate i cucchianini di pasta sablè [19], lasciandoli raffreddare completamente su di una gratella. Una volta che la crema di yogurt si sarà rassodata, toglietela dal frigorifero e componete i dessert: distribuite la crema in 4 bicchierini da portata della capienza di 80 ml [20], poi sbriciolate una parte dei biscotti al cacao [21] e distribuiteli sulla crema per rendere il dolce più gustoso e croccante;
ponete la confettura di fragole in una sa-à-poche senza bocchetta, cui praticate un foro, e proseguite alternando la confettura e gli altri ingredienti [22]. Ripetete l’operazione per creare un altro strato, quindi terminate con una decorazione a zig zag, aggiungendo qualche briciola di biscotto e una fogliolina di menta [23]. Infine accompagnate ciascun bicchierino con i biscotti a forma di cucchiaino: i vostri bicchierini con crema di yogurt, confettura di fragole e biscotti sablè al cacao sono pronti per essere serviti [24].