Quando pensiamo alle ciambelle fritte ci vengono subito in mente i tipici dolci regionali che si preparano a Carnevale, come graffe, frati e zeppole. Negli Stati Uniti, invece, sono i donuts a regnare incontrastati! Un vero e proprio simbolo a stelle e strisce, diventato ancora più popolare grazie al personaggio di Homer Simpson che ne va letteralmente matto! Ricoperti con glassa, confettini, cioccolato o semplice zucchero a velo, i donuts ci tentano dallo schermo e dalle vetrine con i loro colori allegri e vivaci ma al primo morso scoprirete che nascondono anche un’anima soffice e profumata. Scoprite come realizzare un impasto perfettamente lievitato e sbizzarritevi a creare le decorazioni più varie, magari con l’aiuto dei più piccoli… noi ci siamo divertiti così tanto che abbiamo deciso di preparare anche una versione a forma di torta e una salata a base di pasta al formaggio! Cosa aspettate allora? Con la nostra ricetta i donut diventeranno una golosa realtà!