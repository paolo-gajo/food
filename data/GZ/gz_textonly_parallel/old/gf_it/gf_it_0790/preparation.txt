Per realizzare le lasagne alle zucchine, preparate la pasta fresca: versate la farina in una ciotola, create un incavo al centro e aggiungete le uova intere, con la forchetta mescolate e contemporaneamente iniziate a incorporare la farina. Una volta che la parte liquida è stata assorbita iniziate a impastare a mano: trasferite sulla spianatoia e lavorate l'impasto per circa 10 minuti. Una volta che l’impasto risulterà liscio, avvolgetelo nella pellicola e lasciatelo riposare a temperatura ambiente per almeno 30 minuti.
Intanto preparate la besciamella: mettete a scaldare in un pentolino il latte; a parte fate sciogliere il burro a fuoco basso, poi spegnete il fuoco e aggiungete la farina tutta in una volta mescolando con una frusta. Rimettete sul fuoco dolce e mescolate fino a farla diventare dorata. Aromatizzate con la noce moscata e un pizzico di sale, versate poco latte caldo sul composto per stemperare il fondo, poi unite anche il resto, mescolando energicamente il tutto con la frusta. Cuocete 5-6 minuti a fuoco dolce finché la salsa si sarà addensata.
Prendete ora il panetto di pasta, dividetelo in due [7] e iniziate a stendere prima un panetto e poi l’altro per facilitare il passaggio alla sfogliatrice. Stendete le sfoglie con il mattarello (8-9).
Poi inseritele nella sfogliatrice, partendo dallo spessore più largo, fino ad arrivare a quello più sottile [10]. Otterrete così una sfoglia che dovrà misurare circa mezzo millimetro di spessore. Tagliate dunque al coltello le vostre due sfoglie, ottenendo dei rettangoli che misurano circa 9x16 cm [11]. Adagiate le vostre sfoglie su di un vassoio rivestito con un canovaccio umido [12].
Tagliate le zucchine alla mandolina, per il lungo, allo spessore di circa mezzo millimetro [13]. Tenetele da parte in ciotola [14]. Ora potete comporre le lasagne: prendete una pirofila da 20x30 cm, distribuite sul fondo uno strato di besciamella [15].
Ora adagiate le sfoglie [16], poi spalmate ancora della besciamella [17] e ponete le zucchine per il lungo [18], una accanto all’altra.
Salate, pepate [19], aggiungete delle foglioline di timo e spolverizzate la superficie con il formaggio grattugiato [20]. Proseguite con un altro strato di pasta [21].
Versate la besciamella [22] e adagiate le zucchine, questa volta nel senso opposto rispetto a prima [23]. Insaporite ancora con il Grana Padano DOP e proseguite alternando gli strati fino a esaurire gli ingredienti. Ultimate con uno strato di zucchine e insaporite ancora con del timo [24].
Ora spolverizzate la superficie con il formaggio grattugiato (25-26) e cuocete in forno statico a 200° per 35 minuti, poi passatele al grill per 4 minuti. A cottura ultimata le vostre lasagne dovranno risultare dorate in superficie, sfornatele [27] e lasciatele intiepidire prima di servirle.