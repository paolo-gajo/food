Per preparare i cannoncini salati con caprino e pancetta come prima cosa srotolate la pasta sfoglia. Poi usando una rotella tagliate delle strisce sul lato più lungo larghe 1 cm [1], ne ricaverete 24. Prelevate una delle strisce e fissatela ad una delle estremità dei cannelli [2], poi iniziate ad avvolgere la pasta intorno, stringendola delicatamente [3] e quando avrete terminato la pasta pizzicate delicatamente l'ultima estremità. I cannelli che abbiamo utilizzato hanno uno spessore di 1,5 cm e lunghi 15 cm.
Se i vostri cannelli sono abbastanza lunghi potete realizzarne un altro dall'altro lato. Disponeteli man mano su una teglia. Cuocete in forno statico preriscaldato a 200° nel ripiano centrale per 15 minuti. Quando i cannoncini risulteranno ben dorati sfornateli [5] e lasciateli intiepidire. Estraete poi delicatamente i cannoncini [6], facendo un leggero movimento rotatorio se non dovessero staccarsi. Tenete da parte e lasciate raffreddare completamente. 
Scaldate una padella, aggiungete i cubetti di pancetta [7] e lasciateli cuocere per alcuni minuti, mescolando spesso [8]. Quando risulteranno croccanti scolateli e trasferiteli in una pirofila, o un vassoio, con carta assorbente [9]. Tenete da parte per un momento.
Versate in una ciotola il formaggio caprino, un filo d'olio [10], del prezzemolo tritato, un pizzico di sale [11] e il pepe. Mescolate bene con una frusta [12], 
poi aggiungete la panna per ammorbidire il composto [13] e mescolate ancora. Aggiungete i cubetti di pancetta croccante e mescolate con una spatola per incorporarli. Trasferite il composto in una sacca da pasticciere [15]
e utilizzatela per farcire i cannoncini di sfoglia [16]. Cercate di riempirli il più possibile [17]. Proseguite in questo modo fino a terminare gli ingredienti e serviteli! 