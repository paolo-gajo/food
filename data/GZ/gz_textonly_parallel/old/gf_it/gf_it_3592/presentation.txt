Cacio e pepe, quante volte avete pronunciato questo duetto imbattibile protagonista di pasta, crocchette e persino risotti! Ma oggi, per creare un nuovo sodalizio, abbiamo fatto stringere una solida intesa tra il formaggio e gli irresistibili fiori di zucca impastellati. Ma il bello deve ancora venire! Eh sì, perché gli esteti del food, e non solo, apprezzeranno l’originalità del modo in cui abbiamo deciso di servire il tutto: un ricco e croccantissimo cuoppo di cacio e fiori! Ispirati dalla ricetta tradizionale napoletana, il cuoppo di mare, abbiamo optato per una versione vegetariana che sicuramente prenderà per la gola anche gli esperti friggitori partenopei! Infatti i fiori di zucca fritti, risulteranno ben croccanti, mentre i cubi di formaggio mostreranno il loro cuore extra filante non appena li aprirete. A noi vien fame solo a parlarne, a voi no? Perciò mettiamoci subito all’opera e prepariamo insieme un goloso cuoppo di cacio e fiori!