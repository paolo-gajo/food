Per preparare il cuoppo di cacio e fiori cominciate dalla pastella che servirà per i fiori di zucca. Sciogliete il lievito in poca acqua tiepida presa dalla quantità indicata [1]. Quindi, in una ciotola con la farina, versate prima l’acqua mescolando con una frusta [2] e successivamente, sale, zucchero e il lievito diluito. Ottenete una pastella liscia e senza grumi [3].
Coprite con pellicola trasparente e lasciate lievitare a temperatura ambiente per una mezzoretta [4]. Nel frattempo dedicatevi alla pulizia dei fiori. Staccate il gambo [5], i peduncoli [6]
e per finire il bocciolo interno [7]. Tenete un attimo da parte e occupatevi del caciocavallo. Affettatelo a 3 cm di spessore e private della scorza [8]. Infine tagliate a cubi di 3 cm [9].
Mettete a scaldare l’olio fino a 170°-180° in un pentolino capiente, meglio se riuscite a misurare la temperatura con il termometro. Quindi procedete con l’impanatura del formaggio. Passate i cubi prima nelle uova sbattute [10], poi nella farina [11] e di nuovo nelle uova [12].
Per finire nel pangrattato [13]. Man mano disponete i cubi su un vassoietto e tienili un attimo da parte. [14]. Quindi passate a friggere prima i fiori. Togliete la pellicola dalla pastella che risulterà bollosa [15].
Immergete completamente un paio di fiori [16] aiutandovi con delle pinze o una forchetta e poi tuffate nell’olio [17]. Dopo qualche minuto, in cui risulteranno anche più gonfi, i primi fiori saranno dorati. Scolateli su carta assorbente e procedete con la cottura di tutti gli altri e salate leggermente [18].
Quando saranno tutti pronti procedete a friggere il formaggio, anche questo andrà fritto pochi pezzi alla volta [19]. Non appena i cubi saranno dorati scolate su carta assorbente e cuocete tutti gli altri [20]. Assemblate il vostro cuoppo di cacio e fiori inserendo dei pezzi misti e servite ancora caldissimi [21]!