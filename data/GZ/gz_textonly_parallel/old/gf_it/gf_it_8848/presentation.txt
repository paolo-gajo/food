L’autunno è la stagione dei romantici: gli alberi che arrossiscono prima di spogliarsi, le foglie che scrocchiano allegre sotto le scarpe durante le passeggiate al parco, il freddo pungente che ci spinge a cercare il calore di casa… e i profumi della buona tavola di stagione. Ci sono per fortuna ingredienti che ci fanno compagnia non solo in autunno ma anche nei primi freddi invernali, come la zucca! Dopo averla utilizzata per tante preparazioni, come le saporite lasagne o cremose vellutate, abbiamo pensato ad un lievitato fatto in casa con amore: un morbido e profumato pane alla zucca! Semplice e delicato, con un sapore neutro che si sposa sia con il dolce che con il salato, questo pane sarà il re della vostra tavola. Ponetelo al centro, circondato da salumi, formaggi e confetture: ciascuno potrà scegliere il proprio abbinamento, e farcire il proprio spicchio come preferisce! Ma gli amanti del pane, proprio come noi, lo gusteranno da solo, perché il pane alla zucca è così buono che non ha bisogno di nient’altro! Provate anche il pane al topinambur, un tubero tipico della stagione fredda che vi regalerà un risultato morbidissimo...