Per preparare i paccheri al salmone, per prima cosa mettete a bollire una pentola con abbondante acqua per cuocere la pasta. Nel frattempo eliminate la pelle dal salmone [1] e riducetelo a cubetti di circa 1-2 cm [2]. Tritate finemente l’erba cipollina [3].
Quando l’acqua sarà arrivata a bollore, salate e aggiungete i paccheri che dovranno cuocere circa 20 minuti o per il tempo indicato sulla confezione [4]. Mentre la pasta cuoce, soffriggete l’aglio nell’olio all'interno di una padella capiente, poi aggiungete il salmone [5]. Salate, pepate [6] e fatelo andare a fuoco vivace per 2-3 minuti, mescolando delicatamente per non rompere i cubetti.
Sfumate con il vino bianco [7] e lasciatelo evaporare completamente, poi abbassate la fiamma e rimuovete l’aglio dalla padella. Infine unite le olive [8], mescolate delicatamente e spegnete il fuoco [9].
A questo punto mettete la robiola in una ciotola, aggiungete un mestolo dell’acqua di cottura della pasta [10] e mescolate per ottenere una salsa cremosa [11]. Versate la crema di robiola nella padella con il salmone [12] e mescolate delicatamente.
Quando i paccheri saranno al dente, scolateli nella padella con il salmone [13] e mescolate a fuoco dolce giusto il tempo di amalgamare la pasta al condimento [14], poi spegnete e aromatizzate con l’erba cipollina [15].
In ultimo aggiungete la scorza di lime grattugiata [16], condite con un filo d’olio a crudo [17] e servite i vostri paccheri al salmone [18]