Ogni crema è speciale, che sia chantilly o pasticcera, magari aromatizzata al limone o all'arancia... ma non possiamo dimenticare la crema al mascarpone! E' una delle preparazioni di base della pasticceria, tra le più golose e amate, conosciuta principalmente come crema del tiramisù o sotto Natale, come accompagnamento di pandoro e panettone. Con il suo gusto delicato e la consistenza vellutata, la crema al mascarpone è un dessert al cucchiaio delizioso, buona da sola ma ottima accompagnata anche da fettine di pandoro o panettone, come il più tradizionale degli abbinamenti ma anche di dolci secchi come il pan di spagna senza glutine. Nella nostra ricetta troverete tutti i dettagli per realizzare la crema al mascarpone con la pate-à-bombe, il metodo per pastorizzare le uova così da poterla far gustare anche a chi spesso rinuncia per la presenza di uova crude e per preparare ottimi tiramisù! Con questo procedimento, la crema al mascarpone diventa un vero e proprio dolce o la base di innumerevoli dessert e tiramisù, comprese le sue varianti. Esempio? Il nuovissimo Tiramisù con biscotti Pan di Stelle®!