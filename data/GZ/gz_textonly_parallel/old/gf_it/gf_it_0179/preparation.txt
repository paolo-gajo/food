Per preparare la crema al mascarpone, versate in un pentolino l'acqua [1] e unite lo zucchero semolato [2] mescolate leggermente in modo da far inumidire per bene lo zuccheroche dovrete portare a 121°C (misurate con un termometro da cucina la temperatura esatta) [3]; se non avete un termometro, lo sciroppo sarà pronto quando in superficie si formeranno delle bollicine piccole e bianche.
Poco prima di raggiungere i 121°C, quindi raggiunti circa i 115°C cominciate a montare i tuorli con le fruste elettriche [4] oppure utilizzando una planetaria. Quando lo sciroppo avrà raggiunto i 121°C, versatelo a filo sui tuorli [5], continuando a montare. Montate fino al completo raffreddamento [6]. Si ottiene così la pate à bombe, la base di tante preparazioni di pasticceria.
In una ciotola stemperate leggermente il mascarpone con una spatola [7]. Aggiungete al mascarpone, poco alla volta, i tuorli montati e oramai freddi, mescolando con una spatola morbida, con movimento dal basso verso l’alto [8] fino ad ottenere una crema omogenea [9].
La crema è pronta! Gustatela accompagnandola a fette di panettone o pandoro oppure versatela in bicchierini da dessert [10] e guarnite a piacere con del cacao amaro setacciato (11-12).