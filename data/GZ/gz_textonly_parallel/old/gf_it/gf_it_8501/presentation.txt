Colazione uguale brioche! Non è solo un'abitudine italiana, perchè le brioche sono diffuse e famose in tutta Europa. Sono morbidissime e soffici palline di pasta lievitata a base di tuorli e burro, che prendono forme diverse: tonda classica come un mini bun, brioche à tête o a treccia. Noi vi mostriamo come realizzare tutte e tre in modo che la vostra colazione sia buonissima ogni volta, ma sempre diversa! Una volta pronte le brioche possono essere consumate al naturale, semplicemente spolverizzate con zucchero a velo, oppure farcite con la classica crema pasticcera, Nutella e confetture, da quelle più comuni come quella all'albicocca a quelle più insolite come quella alla melagrana.  Con questa ricetta potrete preparare delle ottime brioche, che nulla avranno da invidiare a quelle del bar! Se desiderate alzare il livello di difficoltà potete provare anche i croissant bicolore, i cornetti all'italiana, quelli con lievito madre, quelli senza burro oppure, se siete fra coloro che preferiscono la colazione salata, non perdetevi la ricetta dei nostri deliziosi croissant.