Per preparare la salsa verde cominciate dalle uova sode. Mettete a scaldare l'acqua in un tegame e non appena l’acqua è in ebollizione, immergete le uova [1] che dovranno essere ricoperte dall'acqua e cuocetele per circa 8-9 minuti [1] dopodiché lasciatele raffreddare per qualche istante prima di sbucciarle [2]. Infine setacciate i tuorli in un recipiente [3].
Poi eliminate la crosta del pane [4] e tagliate in pezzi la mollica che verserete in una ciotola insieme all’aceto di vino [5]. Lasciate in ammollo per una decina di minuti. Intanto pelate, dividete a metà ed eliminate l’anima dall’aglio [6], vale a dire la parte centrale.
Dissalate i capperi sciacquandoli ripetutamente sotto acqua corrente [7] e tritateli insieme all’aglio e le acciughe [8], passando la lama sul trito in modo da schiacciarlo bene per ottenere una pasta ben amalgamata [9]
che verserete nella ciotola con il tuorlo [10]. Strizzate con le mani la mollica e unitela nella ciotola [11]. Infine tritate finemente le foglie di prezzemolo, ben lavate e asciugate [12]
e versate anche queste nel recipiente [13] insieme ad un pizzico di sale e di pepe. Mescolate accuratamente e cospargete con l’olio extravergine d’oliva [14]. Lasciate riposare a temperatura ambiente per un paio di ore e la vostra salsa verde è pronta per accompagnare i piatti che preferite di più, dai bolliti al pesce fino ai crostini di pane [15]!