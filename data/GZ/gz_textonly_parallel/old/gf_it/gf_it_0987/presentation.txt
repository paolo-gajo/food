Ogni ingrediente ha una storia che inizia dalle sue caratteristiche. Foglie coriacee, cuore tenero: in questa ricetta vi raccontiamo la bellezza del carciofo con un piatto della tradizione laziale, i carciofi alla romana. Nulla è lasciato al caso nella preparazione di questo semplice e profumato contorno: dalla scelta della varietà di carciofo, la mammola (o carciofo romanesco) che si distingue dalle altre per la sua forma più rotonda e le foglie non spinose. Poi la menta (o mentuccia meglio ancora), lo spicchio d’aglio per aromatizzare l’interno. E stretti stretti in un tegame avviene la magia: con una cottura dolce e lenta questo fiore dalla scorza dura si trasforma in un prelibato contorno morbido e profumato. Che siate di Roma o no, servire i carciofi alla romana sarà sempre un successo, magari insieme al baccalà fritto alla romana (in pastella)! Oltre alla variante qui proposta ricordiamo anche i carciofi alla giudia: le origini di entrambi i piatti sono ancora una volta da ricercarsi nell'antichità quando, per sfamarsi, i contadini utilizzavano ciò che la terra metteva loro a disposizione, in questo caso i carciofi. Con le mammole, inoltre, potrete realizzare anche dei gustoso carciofi ripieni di uova e formaggio, un appetitoso secondo vegetariano dal cuore filante!