Per preparare i carciofi alla romana come prima cosa iniziate a tagliare il limone a metà [1]. Poi riempite una ciotola piuttosto capiente con dell'acqua e spremete all'interno il mezzo limone [2] e strofinate la parte restante sulle mani, in questo modo non si anneriranno durante la pulizia dei carciofi. Prendete i vostri carciofi e iniziate ad eliminare le foglie più esterne strappandole con le mani [3]. 
Tagliate poi la parte finale del gambo [4] e la punta del vostro carciofo [5]. Con le mani allargate il carciofo e utilizzando un coltellino, o uno scavino, incidete anche la parte centrale in modo da eliminare la barbetta interna [6]. 
Pelate anche il gambo e arrotondate la parte finale utilizzando un coltellino affilato [7]. Posizionate il carciofo all'interno dell'acqua acidulata [8] e proseguite cosi anche per gli altri. Coprite con della carta assorbente che servirà a tenere i carciofi immersi nell'acqua [9], tenete da parte e nel frattempo occupatevi del ripieno. 
Prendete la menta, arrotolate le foglie e tagliatele a coltello [10] senza triturarle troppo. Passate all'aglio, sbucciatelo, tagliatelo prima a fettine [11] e poi tritate anch'esso. Unitelo alla menta [12], 
aggiungete un pizzico di sale [13], il pepe nero e mescolate il tutto. Scolate i carciofi e sbatteteli leggermente per eliminare l'acqua in eccesso, poi utilizzate il mix appena preparato per farcirli [14]. Massaggiateli con sale e pepe disposti sul tagliere [15] 
e man mano che sono pronti trasferiteli capovolti in un tegame [16], tenendoli piuttosto ravvicinati. Versate poi sia l'olio [17] che l'acqua [18], dovranno essere coperti fino all'inizio del gambo. 
Coprite con un coperchio [19] e lasciate cuocere per circa 30 minuti a fuoco dolce. A questo punto risulteranno teneri [20] e potrete servire i vostri carciofi alla romana ancora caldi [21]. 