Per preparare il liquore alla liquirizia iniziate a realizzare lo sciroppo: versate lo zucchero di canna in un tegame [1], unite l'acqua [2] e portate ad ebollizione, a fiamma moderata [3].
Una volta che lo zucchero si sarà completamente sciolto, abbassate il fuoco al minimo e aggiungete la polvere di liquirizia [4], mescolate con una frusta [5] fino a farla sciogliere: ci vorranno pochi minuti. Quindi spegnete il fuoco e frullate il tutto con un mixer [6] in modo da amalgamare al meglio i sapori ed eliminare eventuali grumi.
Filtrate il composto ottenuto direttamente in una ciotola [7] e lasciatelo raffreddare completamente. Quando sarà freddo unite l'alcol [8] e incorporatelo mescolando con una frusta. Per ottenere un liquore lucido occorrerà schiumare il composto [9].
A questo punto [10], non vi resterà che imbottigliare il vostro liquore alla liquirizia (11-12), magari per regalarlo ai vostri amici oltre che come riserva per la vostra dispensa!