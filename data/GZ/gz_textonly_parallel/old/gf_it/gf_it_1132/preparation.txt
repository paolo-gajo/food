Per preparare il tacchino tonnè iniziate dalla realizzazione del brodo vegetale [1] (per un approfondimento su come preparare il brodo vegetale potete seguire la ricetta che trovate cliccando qui). Prendete il petto di tacchino e legatelo come un arrosto, utilizzando dello spago da cucina (2-3) (per sapere come legare un arrosto clicca qui).
Mettete ora la carne di tacchino in un tegame con la carota, il sedano, la cipolla, il rosmarino, l'alloro, i chiodi di garofano [4], due cucchiai di olio [5] e un pizzico di sale, quindi fatela rosolare per bene su tutti i lati. Sfumate la carne con il vino bianco [6] per farle acquistare maggior sapore
e copritela interamente con il brodo vegetale [7] (o, se preferite, con dell’acqua). Lasciate cuocere la carne a fuoco dolce per circa 1 ora, coprendo con un coperchio [8]. Per verificare la cottura punzecchiate la carne un quarto d'ora prima della fine della cottura: se uscirà un liquido rosa vuol dire che la carne è ancora cruda, proseguite la cottura per un altro quarto d'ora, se il liquido è trasparente è segno che la carne è cotta al punto giusto e potete spegnere il fuoco, se invece non fuoriesce alcun liquido vuol dire che la carne è troppo secca. A cottura avvenuta, spegnete il fuoco e lasciate raffreddare il tacchino, sempre coperto, nel suo fondo di cottura (per evitare che la carne diventi scura), quindi adagiatelo su un tagliere ed eliminate lo spago aiutandovi con delle forbici [9].
Preparate ora la salsa tonnata: fate rassodare tre uova in acqua bollente e tagliatele in piccoli pezzi (10-11), quindi prendete una ciotola capiente e mettete il tonno sbriciolato, le acciughe spezzettate [12],
i capperi e le uova [13]. Diluite il tutto con un po' d'olio e un mestolo di brodo di cottura della carne [14], quindi frullate utilizzando un frullatore ad immersione [15]; in questo modo otterrete una salsa cremosa e morbida (potete eseguire questa operazione anche con l'aiuto di un frullatore o di un mixer).
A questo punto prendete il tacchino e tagliatelo a fettine non troppo spesse utilizzando un coltello (o l’affettatrice, se ne avete una a disposizione) [16]. Disponete le fette così ottenute su di un piatto da portata [17], guarnite il tacchino con la salsa tonnata [18] e qualche cappero: ora il vostro piatto è pronto per essere servito.