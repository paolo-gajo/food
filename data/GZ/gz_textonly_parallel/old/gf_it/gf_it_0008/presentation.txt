Direttamente dalla tradizione campana gli spaghetti alle vongole, decisamente uno dei più importanti piatti della cucina italiana e più amati tra i primi piatti di pesce. Una ricetta semplicissima dal meraviglioso sapore di mare, che nasconde qualche piccolo segreto per una perfetta riuscita. Vongole polpose, spolverata di prezzemolo e la deliziosa cremina che si crea naturalmente con l'amido della pasta, fanno degli spaghetti alle vongole una vera prelibatezza. E' un piatto perfetto per ogni occasione, dalla cena tra amici al piatto della domenica fino alla portata perfetta per il cenone di Natale della Vigilia o per Capodanno.