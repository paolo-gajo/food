La notte più romantica dell'anno sta per arrivare e vi è venuta voglia di conquistare la vostra dolce metà con una ricetta? Niente di meglio che il nostro antipasto a base di ostriche con spumante e cipollotto! Se siete fan della tradizione conoscerete molto bene il classico connubio di ostriche limone e pepe da accompagnare con una coppa di Champagne. Noi abbiamo deciso di rivisitare questo fantastico antipasto preparando una salsa acidula e ricca che accompagnerà con freschezza ed esalterà questo nobile mollusco. Insomma una ricetta dalla marcata nota afrodisiaca pensata appositamente per due. Le ostriche con spumante e cipollotto saranno perfette per aprire la cenetta romantica con portate leggere e sfiziose come un buon risotto e delle golose praline al cioccolato per chiudere in bellezza! Per la notte di San Valentino potrete sorprendere la vostra metà con tante ricette speciali ma quella che davvero conquisterà il partner sarà indubbiamente quella delle ostriche con spumante e cipollotto: provatele anche voi!