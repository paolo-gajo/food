Per preparare la crema inglese come prima cosa incidete una bacca di vaniglia, prelevatene i semi [1] e teneteli da parte. Versate poi in un pentolino latte e panna [2], aggiungete il baccello privato dei semi [3] 
e la scorza grattugiata di un limone [4]. Ponete sul fuoco [5] e portate il latte a sfiorare il bollore. Trasferite i tuorli leggermente sbattuti in un altro pentolino [6], 
aggiungete i semi della vaniglia [7] e lo zucchero [8]. Mescolate delicatamente con una spatola cercando di non incorporare aria e unite anche il sale [9]. 
Mescolate nuovamente, sempre molto lentamente, sino ad ottenere una crema omogenea [10]. Non appena latte e panna inizierano a bollire filtrateli direttamente nel pentolino con il composto dei tuorli [11], in modo da trattenere anche il baccello. Mescolate sempre con la spatola [12] 
e portate nuovamente la crema sul fuoco [13]. Continuate a mescolare lentamente per evitare sempre di incorporare aria, fino a che non avrete raggiunto una temperatura di 82°. La cosa più importante è quella di non superare gli 85°. Se non disponete di un termometro da cucina basterà immergervi un cucchiaino, se estraendolo la crema velerà il suo dorso significa che è pronta. Filtratela nuovamente in una ciotola pulita [15], in modo da bloccare la cottura. 
Per accelerare il raffreddamento, ponete la ciotola all'interno di un'altra ciotola più grande dove avrete posto del ghiaccio. Non appena non sarà più bollente coprite con la pellicola per alimenti a contatto [17] e lasciate raffreddare completamente in frigorifero, prima di servirla e gustarla [18]. 