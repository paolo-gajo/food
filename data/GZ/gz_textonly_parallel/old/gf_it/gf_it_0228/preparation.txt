Per preparare le polpette di pesce iniziate ponendo in un mixer la mollica di pane [1], frullatela finemente [2] e mettetela in una ciotola. Private delle lische i filetti di merluzzo con l’aiuto di una pinzetta e tritateli finemente con un coltello, oppure metteteli nel mixer per qualche secondo [3].
Mischiate in una ciotola il merluzzo tritato con il pane, aggiungete le foglioline di timo, il prezzemolo tritato, l’aglio schiacciato e il formaggio grattugiato [4]. Unite quindi le due uova [5] e aggiustate di sale e di pepe [6].
Mescolate bene per amalgamare il tutto e con le mani formate delle piccole palline con l’impasto [7]. Passate le palline nella farina [8], scuotendole poi con l'aiuto di un colino per eliminare quella in eccesso e friggetele in olio di semi ben caldo per circa 3 minuti. Quando le polpette saranno dorate estraetele dall’olio con l’aiuto di una schiumarola e posatele su della carta assorbente [9] per far loro perdere l'olio in eccesso. Gustate le polpette di pesce calde o tiepide!