Per preparare le lasagne taleggio, speck e noci, iniziate tagliando il formaggio Taleggio D.O.P. prima a fette [1] e poi a dadini di circa 2 cm [2]. Proseguite tagliando lo speck sempre a dadini [3],
quindi tritate i gherigli di noci [4], lasciandone integro qualcuno per l'ultimo strato. Potete preparare la besciamella: in un tegame versate il burro e fate sciogliere a fuoco dolce. Una volta sciolto versate la farina in una volta sola [5] e mescolate velocemente con una frusta o con un cucchiaio di legno fino ad ottenere un composto omogeneo e leggermente dorato: il roux. A questo punto versate il latte [6], mescolate continuamente cuocendo a fuoco basso.
La besciamella dovrà addensarsi: pote insaporire con sale e pepe bianco a piacere [7]. Una volta pronta la besciamella siamo pronti per comporre le lasagne: prendete una teglia 32x32 (alta 6 cm) e distribuite sul fondo uno strato di besciamella. Quindi fogli di lasagne all'uovo a creare uno strato [8], ancora besciamella e dadini di Taleggio D.O.P. e speck. Distribuite anche delle noci e ripartite dalle lasagne [9].
Completa gli strati alternando gli ingredienti [10] e terminando con besciamella, speck, Taleggio D.O.P. [11] e gherigli di noci intere. Infornate in forno statico preriscaldato a 200° per circa 30 minuti. Una volta pronte, spegnete il forno e fate riposare per circa 10-15 minuti prima di sfornare le vostre lasagne taleggio, speck e noci [12].