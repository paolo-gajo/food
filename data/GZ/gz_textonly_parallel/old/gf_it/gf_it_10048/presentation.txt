Le lasagne sono sinonimo di domenica: ricche, goduriose, una vera soddisfazione per il palato. Quando sul proprio piatto da portata si vede arrivare un bel quadrato di strati di pasta fresca alternato agli ingredienti più golosi abbracciati dalla besciamella, non si può che gioire. Le lasagne, taleggio, speck e noci uniscono il buono di tanti ingredienti del nostro Paese: il Taleggio D.O.P. della Lombardia, con la sua cremosità e il gusto inconfondibile, lo speck dell'Alto Adige, le noci fiore all'occhiello di alcune regioni tra cui la Toscana e l'Umbria. Un tripudio di sapori ma anche un modo per celebrare la buona tavola, per un piatto intramontabile.