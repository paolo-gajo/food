Per preparare la zuppa di scarole e patate come prima cosa realizzate il brodo vegetale, poi passate alla pulizia delle verdure. Dividete la scarola a metà, eliminate il picciolo [1] e tagliatela a listarelle di circa 3-4 cm. Lavatela sotto l'acqua corrente [2] e tenete da parte. Passate al porro, eliminate la parte verde e fate un'incisione verticale [3] in modo da eliminare facilmente il primo strato. 
Tagliatelo poi a rondelle [4] e passate alle patate. Pelatele [5] e tagliatele a cubetti di circa 2-3 cm [6]. 
In ultimo tritate anche il peperoncino [7]. Adesso versate un filo d'olio in un tegame, aggiungete gli spicchi d'aglio e il peperoncino [8]; scaldate e unite anche il porro. Stufatelo per circa 4-5 minuti mescolando di tanto in tanto, poi eliminate l'aglio [9] 
e aggiungete le patate [10]. Lasciatele insaporire per qualche istante quindi aggiungete anche la scarola [11]. Aggiungete abbondante brodo [12] fino a coprire il tutto.
Salate e lasciate cuocere per circa 30 minuti a fuoco medio, mescolando di tanto in tanto [13]. Quando la zuppa di scarole e patate sarà quasi pronta occupatevi di realizzare i crostoni. Ricavate 8 fette dal filone di grano duro [14] e disponetele su una leccarda foderata con carta forno. Irroratele con un filo d'olio e disponete su ciascuna degli aghi di rosmarino [15]. Cuocete in forno statico preriscaldato a 220° per circa 5 minuti. 
Nel frattempo grattugiate il caciocavallo [16] e non appena i crostoni saranno leggermente dorati [17] utilizzatelo per ricoprirli [18]. Rimettete in forno per altri 2-3 minuti,
fino a che il formaggio non si sarà fuso [19]. A questo punto anche la zuppa sarà pronta [20] e potrete servirla accompagnandola con i crostoni al formaggio [21]. 