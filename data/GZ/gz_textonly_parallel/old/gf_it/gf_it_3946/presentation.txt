L’insalata di pasta Mediterranea è un saporito primo piatto estivo, ideale da preparare nei mesi più caldi quando la voglia di stare ai fornelli viene meno e cresce il desiderio di piatti semplici, freschi e ricchi dei profumi dell’estate... proprio quelli mediterranei! Con mozzarella, tonno, pomodorini, olive e una pioggia di basilico fresco, questo colorato piatto di farfalle vi rapirà con il suo vortice mediterraneo e invitante! Come l’insalata di pasta con melanzane e pomodori secchi e la classica pasta fredda, l’insalata di pasta Mediterranea è un piatto estivo che può diventare versatile protagonista di cene con gli amici e pranzi in famiglia. Ma provate a mettere l’insalata di pasta nelle vostre schiscette, da portare al mare o in ufficio: non vedrete l’ora che arrivi la pausa pranzo!