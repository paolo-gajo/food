Perdersi nella morbidezza di questo pan brioche salato è davvero un sogno... da oggi i vostri sandwich non avranno più la stessa faccia! Una volta provato non utilizzerete più quello già pronto che si trova in commercio, ma amerete mettere le mani in pasta per realizzare un pan brioche salato senza conservanti e molto più fragrante! D'origine francese il pan brioches viene gustato soprattutto a colazione per preparare i famosissimi french toast, ma con la nostra versione salata oggi vogliamo invitarvi a realizzare tramezzini e panini da gustare per una merenda spezza fame o per un pranzo veloce. Il suo retrogusto leggermente dolce si sposerà benissimo con tutti i tipi di salumi e formaggi, quindi una volta preparato non vi resterà che affettare il vostro pan brioches e farcirlo con ciò che più amate!