Per preparare la meringa base dei macarons, setacciate in una ciotola la farina di mandorle con lo zucchero a velo [1] poi unite metà degli albumi e mescolate con un cucchiaio per amalgamare il composto [2]; incorporate, sempre mescolando, il latte condensato [3] e tenete da parte il composto.
A parte in un padellino dal fondo spesso aggiungete lo zucchero semolato e l’acqua [4], mescolate e iniziate a scaldare a fuoco dolce; controllate con un termometro la temperatura dello sciroppo che dovrà arrivare a 121 °C [5]. Nel frattempo montate a neve la restante metà degli albumi (75 g) in una planetaria munita di frusta (o con una frusta elettrica) e quando saranno ben fermi abbassate la velocità della frusta e versate a filo lo sciroppo di zucchero [6]
continuando a montare fino a quando la meringa si sarà raffreddata completamente e avrà un aspetto denso, liscio e lucido [7]. Aggiungete alla farina di mandorle e allo zucchero a velo gli albumi montati a più riprese: iniziate da 1/3 [8] e mescolate dall'alto verso il basso. Unite il resto e una volta incorporato tutto potete mescolare energicamente il composto per dare alla massa una struttura elastica e lucida. Distribuite l’impasto in 4 ciotole separate e aggiungete i diversi coloranti liquidi (o in polvere) [9]
poco alla volta fino ad ottenere la tinta desiderata [10]. Prendete un impasto e trasferitelo in una sac-à-poche con bocchetta liscia di 8/9 mm di diametro e formate delle piccole palline direttamente sulla teglia rivestita con carta da forno [11], lascerete riposare almeno per 20 minuti sulla teglia, le palline si appiattiranno leggermente da sole e diventeranno perfettamente lisce in superficie [12].
Infornate una teglia alla volta [13] in forno ventilato preriscaldato a 160°C per circa 10 minuti (si sconsiglia il forno statico); trascorso quel tempo lasciarli nel forno semiaperto per altri 2 minuti. Sfornate le meringhe per i macarons e lasciatele raffreddare su una gratella [14]. Intanto occupatevi della crema: ammorbidite la gelatina ponendola per 5 minuti in una ciotola con acqua fredda [15].
Trascorso questo tempo strizzatela bene e unitela a 50 ml di panna tiepida [16], mescolate con un cucchiaio per amalgamarla. A parte sciogliete il cioccolato bianco a bagnomaria o nel microonde e poi unite la miscela di panna e gelatina [17], mescolando con un cucchiaio per ottenere una salsa liscia [18].
Intanto montate a neve ben ferma la panna fresca e unite per ultimo il latte condensato [19], mescolando con un cucchiaio fino ad ottenere un composto omogeneo. Per finire unite il composto di panna montata al cioccolato mescolando delicatamente per non smontare la panna [20].Trasferite la crema in una sac-à-poche munita di bocchetta liscia [21].
A questo punto potete comporre i macarons: disponete la farcitura al cioccolato bianco con la sac-à-poche sulla parte piatta delle piccole meringhe [22] e ricoprite con l’altra metà molto delicatamente [23]; ripetere lo stesso procedimento con tutti i macarons e poneteli su un piatto di portata [24]. Prima di servire i macarons multicolor è consigliabile conservarli in frigorifero per una notte.