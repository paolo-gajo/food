Per preparare le sfoglie con speck e cavolo nero, iniziate lavando sotto acqua corrente il cavolo nero. Eliminate le foglie più esterne se presentano imperfezioni e sono troppo dure, quindi tagliate le altre foglie a julienne [1]. Irrorate con un filo d’olio una padella capiente e aggiungete le fettine di cavolo [2]: lasciate appassire il cavolo nero per circa 5 minuti. Intanto riducete a dadini della stessa dimensione lo speck [3].
Trascorsi i 5 minuti, aggiungeteli al cavolo nero [4]. Lasciate cuocere per altri 5 minuti, mescolando di tanto in tanto con un cucchiaio di legno [5], quindi salate a piacere [6].
Ora che il vostro condimento è pronto, spegnete il fuoco e iniziate a comporre il vostro sfizioso finger food: disponete le sfoglie classiche sul tagliere e adagiate sopra ciascuna un ciuffo di cavolo nero e i dadini speck, aiutandovi con una pinza da cucina (7-8). Servite le vostre sfoglie con speck e cavolo nero tiepide o fredde come aperitivo [9]!