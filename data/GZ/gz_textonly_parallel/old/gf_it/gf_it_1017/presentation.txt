La ricetta che vi proponiamo oggi è un secondo piatto gustoso e originale, una pietanza gourmet che vi farà sentire un vero chef: il petto d'anatra al balsamico. Perfetto da servire in ogni occasione ai vostri amici amanti delle carni saporite ma delicate e ideale sia per una cena speciale che per portare in tavola una pietanza semplice ma d'effetto. Le carni pregiate dell'anatra sono classificate tra le carni nere e si distinguono per la loro morbidezza ed il colore rosato che assumono una volta cotte. Il loro gusto, leggermente selvatico, si sposa alla perfezione con la salsina di accompagnamento, caratterizzata da note agrodolci e profumate, grazie all'utilizzo di miele, aceto balsamico e diverse erbe aromatiche. Realizzate anche voi questo piatto succulento, il petto d'anatra al balsamico conquisterà i vostri ospiti al primo assaggio!