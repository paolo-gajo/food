La banoffee pie è un dolce tipico anglosassone, il cui particolare nome deriva dall’unione della parola banana e toffee, ingredienti principe di questa torta. La sua invenzione risale agli anni '70 ed è attribuita a Nigel Mackanzie e Ian Dowding, l’uno titolare e l’altro chef di un ristorante in Inghilterra nell’East Sussex. In questo dessert strati golosi si susseguono in un'esplosione di sapori: una gustosa base di biscotti croccanti avvolge un ripieno di banana, dulce de leche e panna montata, il tutto decorato con freschi e colorati lamponi. Esistono anche diverse versioni di questa squisita torta, alcune delle quali prevedono l’utilizzo del caffè, del cioccolato oppure di entrambi. La banoffee pie è un dolce molto bello a vedersi e altrettanto irresistibile: non vi resta che provarlo e farvi conquistare dalla sua bontà!