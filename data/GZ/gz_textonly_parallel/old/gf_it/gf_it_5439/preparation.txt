Per preparare le girelle alla sardella, iniziate dalla pasta per il pane: sciogliete il lievito di birra in poca acqua tiepida, insieme ad un cucchiaino di malto (o zucchero) e unitelo alle due farine che avrete setacciato insieme in una ciotola o una spianatoia [1]. Nella restante acqua tiepida sciogliete il sale, unite l'olio e versate a filo il liquido ottenuto sulla farina, mescolando con movimenti ampi e veloci, fino a che non sarà terminato [2]. Impastate per una decina di minuti, fino ad ottenere un impasto compatto, liscio ed elastico [3], che porrete in una ciotola infarinata, coperta con la pellicola e lascerete lievitare per circa due ore nel forno chiuso e spento. Per indicazioni più dettagliate su come fare la pasta per il pane clicca qui.
Una volta che la pasta avrà raddoppiato di volume, traferitela su di una spianatoia infarinata [4] e stendetela uniformemente formando un cerchio dello spessore di1 cm circa [5]. Punzecchiate la superficie con i rebbi di una forchetta [6].
Preparate ora il ripieno: mettete la sardella in una ciotola e aggiungete l’olio rimestando con una forchetta [7]. Spalmate la sardella sulla superficie del disco di pasta, lasciando un bordo di circa mezzo centimetro [8] e arrotolatelo, partendo dal basso verso l’alto [9].
Prima di richiderlo, sigillate il rotolo spennellando dell'acqua lungo il bordo [10]. Tagliate ora il rotolo in pezzi larghi circa due centimetri [11] e sistemate le girelle ottenute su una leccarda ricoperta di carta forno [12]. Infornatele a 200° in forno statico per 20-25 minuti e servite le vostre girelle alla sardella ancora tiepide!