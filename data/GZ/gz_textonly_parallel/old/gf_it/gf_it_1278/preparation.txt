Per preparare le scaloppine saporite con cubetti di cotto e formaggio iniziate a battere le fettine di lonza per renderle ancora più tenere [1]. Su un vassoio versate la farina, salate e pepate a piacere [2] e infarinate accuratamente la carne su entrambi i lati [3].
In una padella ampia versate un filo d'olio e scaldatelo con il burro [4]; quando il burro si sarà sciolto aggiungete alcuni rametti di rosmarino e 2 foglioline di salvia [5]; fatele soffriggere qualche istante, poi togliete con una pinza le erbe aromatiche [6].
A questo punto nella stessa padella dorate le scaloppine su entrambi i lati a fiamma vivace [7], per pochi isanti; poi toglietele e tenetele da parte su un piatto coperte con carta alluminio. Sfumate il fondo di cottura con il vino bianco tenendo il fuoco moderato [8] e mescolate con un cucchiaio di legno per far evaporare il vino e facilitare la creazione di una cremina [9].
Tritate le foglioline di salvia e il rosmarino restanti [10], poi affettate la provola [11]. Aggiungete le scaloppine in padella, tenendo il fuoco basso. Adagiate su ciascuna una fettina di provola [12],
aggiungete i cubetti di cotto [13] e cospargete con il trito di erbe aromatiche [14], quindi servite le scaloppine saporite con cubetti di cotto e formaggio ben calde [15]!