Per preparare la torta di compleanno estiva iniziate dalla base. Tritate il cioccolato fondente piuttosto grossolanamente con un coltello [1] e ponetelo all’interno di una bastardella inserita in un pentolino con acqua per la cottura a bagnomaria [2] assicurandovi che il fondo della bastardella non tocchi l’acqua sottostante. Non appena il cioccolato si sarà completamente sciolto unite il burro [3].
Mescolate con una spatola fino a quando il burro non sarà ben assorbito [4]. Una volta sciolto completamente, lasciate intiepidire (non dovrà raffreddarsi troppo); mescolate di tanto in tanto e assicuratevi che non si formino grumi. Intanto dividete i tuorli dagli albumi: per questa ricetta vi occorreranno 145 g di albumi e 72 g di tuorli (ovvero quelli di circa 4 uova medie). Prendete i tuorli e versateli in una planetaria munita di frusta e unite 60 g di zucchero semolato (metà della dose totale) [5], quindi fate montare il tutto fino ad ottenere un composto chiaro e spumoso. A questo punto versate il composto di cioccolato ormai tiepido nella ciotola della planetaria [6]
montate finché non otterrete un impasto omogeneo [7]. A parte in una ciotola setacciate la farina [8], l’amido di mais [9] e il lievito.
Aggiungeteli poco per volta con un cucchiaio all’impasto [10], tenendo in azione la planetaria a bassa velocità, fino ad ottenere un composto liscio e compatto [11]. A questo punto iniziate a montare gli albumi a neve, unendo la parte restante di zucchero (gli altri 60 g) solo quando inizieranno ad essere chiari e spumosi [12].
Una volta che gli albumi saranno montati a neve ben ferma [13] incorporateli all'impasto al cioccolato poco per volta: aggiungete inizialmente un paio di cucchiai e mescolate rapidamente per ammorbidire la massa di cioccolato (se necessario in questa fase potete utilizzare una frusta) [14], quindi continuate ad incorporare gli albumi restanti questa volta avendo cura di mescolare dal basso verso l’alto, con una spatola, per non smontarlo. Continuate in questo modo fino ad ottenere un composto liscio, privo di grumi e spumoso [15].
Imburrate ed infarinate una tortiera del diametro di 22 cm e versate al suo interno l'impasto che avete preparato (16-17). Infornate la torta in forno statico preriscaldato a 160° per 50 minuti. Nel frattempo occupatevi del ripieno: denocciolate 200 g di ciliegie con l’apposito strumento [18] oppure tagliatele a metà con un coltello ed estraete il nocciolo.
Trasferite le ciliegie denocciolate in un mixer [19], frullatele fino ad ottenere una purea omogenea [20] che andrete a setacciate con un colino a maglie strette: otterrete così un composto piuttosto liquido [21].
Ora versate in una ciotola il formaggio fresco spalmabile, lavoratelo con le fruste unendo poco alla volta lo zucchero a velo [22], poi versate la panna fresca liquida a filo [23] montando sempre con le fruste. Una volta incorporata tutta la panna unite anche metà dose della purea di ciliegie setacciata [24];
otterrete una crema morbida dal colore omogeneo [25]. La restante parte di purea di ciliegie vi servirà per bagnare successivamente la base della torta. Trascorsi i 50 minuti di cottura della torta fate la prova stecchino per verificare che sia cotta quindi sfornatela [26] e lasciatela raffreddare a temperatura ambiente, quindi sformatela delicatamente; per il raffreddamento occorrerranno circa 2 ore. Se volete accelerare i tempi una volta estratta dal forno lasciatela riposare in teglia per almeno 30 minuti. Dopodiché sformate delicatamente la torta su una gratella [27] perchè raffreddi più in fretta.
Una volta fredda, trasferitela su un tagliere e dividetela a metà (28-29). Ponete il disco di base su un piatto da portata, bagnatelo con la purea di ciliegie che vi era avanzata [30],
farcite con 1/3 della crema [31], quindi ricoprite con l’altro disco [32] e decorate con quasi tutta la crema rimasta, utile per ricoprire bene la superficie, livellando con una spatola [33],
e i bordi, aiutandovi sempre con una spatola [34]. Con la crema che vi resta, potete spatolare la superficie per ottenere un motivo ondulato più scenografico (35-36).
Terminate guarnendo metà della superficie della torta con i frutti di bosco misti, le ciliegie e le foglioline di menta (37-38). La torta di compleanno estiva è pronta per essere gustata [39]!