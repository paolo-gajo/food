Per preparare il filetto alla piastra in salsa aromatizzata di vino rosso, cominciate dalla carne. In una pirofila cospargete i filetti di olio di oliva e lasciateli marinare [1], nel frattempo iniziate la salsa di vino. Tritate finemente rosmarino, salvia e timo [2], quindi mondate e tritate finemente anche lo scalogno [3].
Versate tutto il vino rosso in un capiente tegame, aggiungete il trito di scalogno [4], i chiodi di garofano [5], le bacche di ginepro [6] e il trito di erbe aromatiche.
Aggiustate di pepe [7] e unite al vino anche le foglie di alloro [8]: fatelo sciugare a fuoco vivo fino a ridurlo [9]: impiegherà circa 15 minuti.
Filtrate la riduzione ottenuta con un colino [10] raccogliendo e tenendo da parte la salsa [11]. In un altro tegame fate fondere dolcemente il burro e incorporatevi la farina [12], mescolando con le fruste per eliminare tutti i grumi.
Versate a filo il vino filtrato [13], mescolate a fuoco dolce [14] fino a che il composto non si raddensa, quindi tenetelo da parte al caldo [15].
Scaldate ora la griglia e quando è pronta adagiatevi sopra i filetti [16]: girateli dopo 2-3 minuti o più a seconda dei vostri gusti, quindi salateli [17]. Impiattate la carne, se volete adagiandola su un letto di insalata, quindi cospargetela con la salsa [18].Il filetto alla piastra in salsa aromatizzata di vino rosso è pronto.