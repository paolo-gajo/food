La Saint-Honoré è una delle specialità parigine più conosciute al mondo, amatissima soprattutto nel nostro Paese, dove è considerata una torta ideale per le grandi occasioni. Questo dolce regale, farcito di una crema speciale e sormontato da golosissimi bignè intinti nel caramello, deve il suo nome alla via parigina Rue Saint-Honoré dove abitava il pasticciere Chiboust, che nell’Ottocento inventò questa ricetta con l’aiuto del giovane e talentuoso apprendista Auguste Julien. Come altri celebri dolci francesi quali il Paris-brest, gli éclair e i bignè, anche la Saint-Honoré si prepara con la pasta choux, alla quale però si aggiunge una base fragrante di sfoglia e una farcitura unica e golosa. Insomma, la Saint Honoré più che un dolce è un assaggio di paradiso: per prepararlo bastano un termometro da cucina, e un po’ di sana pazienza. State certi che ne varrà la pena: le cose migliori vanno pur conquistate!