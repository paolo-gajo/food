Per preparare le roselline di pan brioche iniziate scaldando il latte in un pentolino: dovrà essere tiepido e non bollente. Versate dentro il lievito sbriciolato [1] e lo zucchero [2], poi mescolate fino a sciogliere il tutto. A questo punto versate 150 g di farina in una ciotola (prelevandoli dai 300 g totali) e aggiungete il composto di lievito [3]. 
Impastate con le mani [4] fino ad ottenere un composto omogeneo [5]. Coprite con pellicola e lasciate lievitare per circa 1 ora, 1 ora e mezza al massimo. Non appena il lievitino sarà pronto [6],
trasferitelo all'interno della ciotola di una planetaria [7]. Unite la farina rimasta [8] e l'acqua [9], poi azionate la macchina a velocità moderata.
Aggiungete l'uovo intero [10], il tuorlo [11] e il sale, quindi lavorate bene l'impasto fino a che non inizierà a incordarsi. Quindi aggiungete un pezzetto piccolo di burro alla volta [12], 
fino a che non sarà completamente assorbito e l'impasto si incorderà al gancio [13]. Trasferite l'impasto su una spianatoia [14], eventualmente aggiungendo poca farina, e lavoratelo fino a renderlo liscio e omogeneo [15]. 
Date all'impasto una forma sferica [16], trasferitelo all'interno di una ciotola e coprite con pellicola per alimenti [17]. Lasciate lievitare per circa 2 ore [18]. 
Trascorso questo tempo, trasferite l'impasto su una spianatoia [19] e, utilizzando sempre poca farina, stendetelo [20] fino ad ottenere uno spessore di mezzo cm [21]. 
Coprite con un canovaccio [22] e lasciate riposare per una decina di minuti. Poi utilizzando un coppapasta da 10 cm intagliate la pasta [23] in modo da ricavare 12 dischi [24]. Con i ritagli di impasto potrete realizzare 4 panini da circa 65 g l'uno. Basterà farli riposare per una ventina di minuti e cuocerli insieme alle roselline. 
Appena avrete ricavato i vostri dischi [25], prendete il primo e farcitelo con un cucchiaino di confettura, sistemandola solo al centro [26]. Considerate che dovrete farcirne 6 con la marmellata di arance e 6 con la confettura di albicocche. A questo punto con una rotella tagliapasta realizzate 4 incisioni per creare 4 petali delle stesse dimensioni [27].
Sollevate il primo petalo [28], appoggiate i lembi sui due petali vicini schiacciando leggermente con le dita per fissarlo. Ripiegate la parte superiore leggermente verso l'esterno a mò di petalo di rosa [29]. Passate al secondo petalo, rialzatelo e bloccatelo da un lato sul precedente e dall'altro sulla base del successivo [30]. 
Proseguite in questo modo in senso orario [31] fino ad ottenere una rosellina [32]. Proseguite in questo modo e man mano sistemate le roselline in uno stampo da muffin precedentemente imburrato [33]. 
Rabboccate ciascuna rosellina con la confettura rimasta, sistemandola al centro dei petali [34]. Sbattete il tuorlo insieme al latte e spennellate così la superficie delle roselline [35]. Lasciate riposare per circa 20 minuti [36] prima di cuocerle in forno statico preriscaldato a 180° per circa 20 minuti.
Trascorso questo tempo sfornate le roselline [37] e giratele facendo attenzione a non scottarvi [38]. Ultimate la cottura per altri 15 minuti, poi sfornate e servite le vostre roselline di pan brioche ancora tiepide [39].