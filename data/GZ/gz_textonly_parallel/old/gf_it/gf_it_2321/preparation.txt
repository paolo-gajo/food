Per preparare i tagliolini alle vongole fujute cominciate sciacquando i pomodori già privati del picciolo [1], asciugateli con un canovaccio pulito [2] e infine tagliateli a metà [3].
Eliminate il picciolo dal peperoncino e poi tagliatelo a rondelle sottili [4], sbucciate lo spicchio d’aglio [5] e fate soffriggere tutto insieme con un po’ d’olio in una pentola [6].
Quando l’olio sarà ben caldo versate i pomodorini [7], aggiustate di sale [8] e lasciate cuocere per una decina di minuti a fiamma viva [9], mescolando spesso per evitare che possano bruciarsi; a fine cottura non scordate di togliere l'aglio.
Mettete sul fuoco una pentola con dell'acqua e non appena sarà in ebollizione salate e cuocete la pasta [10], mentre nel frattempo potrete sminuzzare le foglie di prezzemolo [11]. Scolate i tagliolini a metà cottura [12]
e aggiungeteli al sugo [13], versate un mestolo d’acqua di cottura della pasta e lasciatela risottare, cioè terminate di cucinarla direttamente nel tegame, in questo modo si insaporirà ulteriormente. Non appena il tutto sarà pronto spegnete la fiamma e mescolate aggiungendo il prezzemolo sminuzzato [14]. Ecco i vostri tagliolini alle vongole fujute, non vi resta che andare a tavola [15]!