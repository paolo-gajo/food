Per preparare la Linzer Torte, iniziate ponendo su una spianatoia la farina 00, la farina di nocciole tostate, lo zucchero, i chiodi di garofano e la cannella [1]. Poi aggiungete il burro a cubetti tutt'intorno alla fontana e il succo e la scorza di mezzo limone al centro [2]. In ultimo ponete, sempre al centro, l'uovo e il tuorlo [3].
Iniziate ad impastare a mano molto velocemente gli ingredienti fino ad ottenere un composto liscio ed omogeneo. Formate quindi un panetto, copritelo di pellicola trasparente [4] e lasciatelo riposare in frigorifero per circa 1 ora. Foderate con della carta da forno una tortiera a cerniera da 26 cm di diametro, prelevate i 2/3 dell'impasto e con questo foderate bene il fondo e i bordi della tortiera come per una normale crostata [5]. A questo punto coprite completamente il fondo della torta con le cialdine di ostia [6].
Poi distribuite uniformemente la confettura di ribes, livellandola con un cucchiaio [7]. Prendete quindi l'impasto restante e formate dei piccoli rotolini dal diametro simile a quello di una matita per realizzare la copertura della Linzer Torte. Procedete quindi distribuendo i rotolini di pasta orizzontalmente [8] e poi in diagonale [9]; il reticolato di impasto deve essere piuttosto fitto (vedi immagini).
Realizzate in ultimo un rotolino più largo da appoggiare sui bordi esterni della torta, facendolo bene aderire con le dita [10].In un ciotolino sbattete il tuorlo con la panna e con un pennellino spennelate la superficie della torta [11], poi disponete le mandorle a filetti tra i rotolini di pasta dove è visibile la confettura di ribes [12].Infornate la Linzer Torte a 170°C per circa 50 minuti. Quando di sarà raffreddata spolverizzatela con zucchero a velo e servite!