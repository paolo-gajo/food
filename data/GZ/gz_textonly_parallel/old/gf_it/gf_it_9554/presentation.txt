Chi di noi non ha mai sognato di trovarsi su un’isola tropicale a sorseggiare latte di cocco sotto una palma, spizzicando da un colorato vassoio di frutta? Noi ai sogni crediamo fortemente e nell’attesa di poterli realizzare sul serio abbiamo creato un dolce che sa davvero di “vacanza”: la torta tropicale! Un dessert scenografico realizzato con tre strati di pan di spagna che si alternano a una morbida crema chantilly alla papaya, anche se sarà certamente la decorazione floreale a base di mango e panna montata ad attirare per prima tutti gli sguardi dei vostri ospiti. Perfetta per un compleanno estivo o per concludere in bellezza una cena speciale, la torta tropicale è una gioia per tutti i sensi e vi sembrerà quasi… di sognare!