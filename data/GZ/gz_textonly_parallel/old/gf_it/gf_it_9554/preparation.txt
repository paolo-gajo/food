Per realizzare la torta tropicale, per prima cosa preparate il pan di spagna: in una planetaria munita di frusta versate le uova insieme allo zucchero muscovado [1] e allo zucchero semolato [2] e montate il tutto fino ad ottenere un composto chiaro, gonfio e spumoso [3].
Aggiungete la farina 00 [4] e la fecola di patate precedentemente setacciate [5] e mescolate delicatamente con una spatola dal basso verso l’alto per non smontare il composto. Versate l’impasto ottenuto in uno stampo rotondo di 22 cm di diametro che avrete precedentemente imburrato o foderato con carta forno [6] e cuocete in forno statico preriscaldato a 180° per 30 minuti. Una volta cotto, capovolgete il pan di spagna sopra una gratella e lasciatelo raffreddare completamente.
Nel frattempo potete occuparvi della chantilly alla papaya: rimuovete i semini interni [7] e la buccia e tagliate 180 g di polpa a cubetti [8], poi frullatela con un frullatore a immersione [9].
Setacciate la purea di papaya per renderla liscia e omogenea [10]. In un pentolino versate 75 g di panna, lo zucchero di canna [11] e la purea di papaya [12] e scaldate il composto a fuoco medio-basso.
Quando il composto sarà arrivato a sfiorare il bollore, unite l’amido di mais [13] e mescolate con una frusta per circa 5 minuti fino ad ottenere una crema densa e uniforme [14]. Versate la crema in una ciotola [15], coprite con pellicola e lasciate raffreddare in frigorifero per almeno un’ora: per realizzare la chantilly ve ne occorreranno 150 g.
Quando il pan di spagna si sarà completamente raffreddato, tagliatelo orizzontalmente in 3 dischi di uguale spessore [16]. Trascorso il tempo di raffreddamento della crema di papaya, potete continuare la preparazione della chantilly: versate i restanti 350 g di panna in una ciotola, aggiungete i semini della bacca di vaniglia [17] e montatela con le fruste elettriche [18].
Quando la panna sarà ben montata, unite la crema di papaya fredda [19] e mescolate delicatamente con una spatola per incorporarla senza smontare il composto [20] [21].
In una ciotola a parte montate anche la panna che vi servirà per la decorazione e trasferitene circa metà in un sac-à-poche senza bocchetta. A questo punto siete pronti per assemblare la torta: adagiate il primo disco di pan di spagna su un piatto girevole e spennellatelo con il latte di cocco [23], poi create un bordo di panna montata utilizzando il sac-à-poche [24].
Aggiungete metà dose di chantilly alla papaya al centro e distribuitela con una spatola rimanendo all’interno del bordo di panna montata [25]. Coprite con il secondo disco di pan di spagna [26] e ripetete l’operazione anche per il secondo strato, sia per la bagna che per la farcitura. Infine adagiate il terzo e ultimo strato di pan di spagna [27].
Ricoprite la superficie con la panna montata [28] e riponete la torta in frigorifero mentre vi occupate di sbucciare il mango e tagliarlo a fettine sottili con l’aiuto di un pelapatate [29]. Ora potete passare alla decorazione: create una rosa posizionando le fettine di mango a partire dal centro fino ad arrivare a circa 2-3 cm dal bordo della torta [30].
In ultimo decorate il bordo superiore con la panna montata rimasta (noi abbiamo utilizzato un sac-à-poche con bocchetta a goccia) e spolverizzate con il cocco rapé [32]. La torta tropicale è pronta per essere servita [33]!