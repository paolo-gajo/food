Per preparare l’anguriata procuratevi un’anguria tonda e regolare, che stia in piedi se appoggiata sull'estremità inferiore ed eliminate la calotta a circa ¾ della sua altezza [1]. Se non dovesse stare in piedi, pareggiatela anche nella parte inferiore. Scavate l’anguria con l’aiuto di uno scavino a forma semisferica [2], fino a ricavare 500 gr di polpa a forma di pallina e mettetele da parte in una ciotola [3].
Ora procedete con la pulizia dell’altra frutta: tagliate il melone ricavando delle fettine spesse 1 cm [4] e con degli stampini, per esempio a forma di cuore o stella, ricavate circa 500 gr di polpa [5]. Lavate e sbucciate le pesche, togliete il nocciolo e tagliate la polpa a cubetti [6].
Lavate le ciliegie, togliete loro il picciolo, tagliatele a metà ed eliminate il nocciolo [7]. Passate all’ananas: tagliate via il ciuffo e poi la buccia tutta intorno, con un coltello a seghetto, in quanto molto dura e spessa [8]. Dividetela a metà e tagliate la polpa a trinagolini [9].
Lavate le fragole, eliminate il picciolo verde e tagliatele nel senso della lunghezza [10]. Tagliate il limone e l'arancia a fette sottili, che dividerete in quattro parti (11-12).
A questo punto ricavate il succo da un limone e da due arance [13] che filtrerete e sposterete in una ciotola capiente [14]. Versate nel succo ricavato tutto il vino moscato [15]
unite lo zucchero [16] e mescolate bene. Versate il mix ottenuto nell’anguria scavata [17] e delicatamente tutta la frutta sbucciata in precedenza a cominciare dalle palline di anguria [18].
Aggiungete poi le formine di melone [19], l'ananas e le fragole [20], le ciliegie [21],
le pesche [22], e infine i lamponi e i mirtilli [23]. Mescolate con un cucchiaio e coprite l’anguria con la calotta superiore tagliata all’inizio. Ponete l’anguriata in frigorifero almeno per due ore ed ecco pronta la vostra anguriata bella fresca da servire in delle coppette monoporzione e decoratele con gli spicchi di limone e arancia tagliati in precedenza! Buon Ferragosto!