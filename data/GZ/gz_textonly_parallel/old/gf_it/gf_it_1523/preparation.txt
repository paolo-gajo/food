Per preparare gli involtini alla siciliana iniziate mettendo in ammollo l’uva passa in una bacinella piena d’acqua per 10 minuti [1]. Prendete il caciocavallo, tritatelo finemente [2] e mettetelo in una ciotola abbastanza capiente da contenere poi anche gli altri ingredienti [3].
Aggiungete al formaggio il pangrattato [4], i pinoli [5] e l’uva passa ben scolata [6].
A questo punto tritate finemente la cipolla [7], e mettetela ad appassire in una pentola antiaderente con 3 cucchiai di olio di oliva [8]. Quando sarà pronta, unitela al composto di pangrattato e aggiungete il restante olio per amalgamare l’impasto; aggiustate di sale e di pepe [9]. L’impasto ottenuto dovrà avere una consistenza grumosa e non compatta perché sia facilmente modellabile quando andate ad assemblare l’involtino.
Ora occupatevi di creare gli involtini: prendete la carne e battetela con il batticarne [10], spennellatela con dell'olio, adagiatevi un po’ di ripieno e arrotolatela su se stessa dal lato corto [11]. A questo punto dividete a metà il rotolo ottenuto con l’aiuto di un coltello [12].
Preparate 24 fettine di cipolla tagliando in quarti le falde esterne e iniziate a costruire il primo spiedino (le fette ottenute avranno la lunghezza dell'involtino) [13]. Infilzate in uno stecco da spiedo una foglia di alloro, una fetta di cipolla, un involtino, una fetta di cipolla e un’altra foglia di alloro [14]; continuate a comporre lo spiedino finché non avete infilzato tre involtini [15].
Seguendo questo procedimento preparate anche gli altri spiedini, fino a che non avrete esaurito tutti gli ingredienti e poi spennellateli con dell’olio [16]. Fate riscaldare per bene una bistecchiera a fuoco alto e grigliate gli spiedini 2 minuti per lato, quanto basta per rosolarli e cuocere l’interno della carne (17-18). Gli involtini alla siciliana possono essere serviti come classici spiedini oppure si possono separare i boccini e mettere su un piatto.