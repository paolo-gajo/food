Per preparare la crostata al cioccolato ruby cominciate dalla pasta frolla: in una ciotola versate la farina, lo zucchero a velo [1], i semi dalla bacca di vaniglia [2] e il burro freddo a pezzetti [3]. 
Lavorate gli ingredienti con la punta delle dita per ottenere un composto sabbioso grossolano [4], aggiungete i tuorli [5] e impastate ancora velocemente [6].
Ottenuto un panetto morbido e omogeneo [7] avvolgetelo nella pellicola e lasciatelo rassodare in frigorifero per almeno 30 minuti [8]. Nel frattempo preparate la ganache al cioccolato ruby scaldando la panna in un pentolino [9].
Non appena la panna avrà sfiorato il bollore versatela sulle perle di cioccolato ruby [10]. Mescolate energicamente con una marisa [11] emulsionando leggermente il tutto, quindi coprite con pellicola e riponete in frigorifero per almeno 2 ore [12].
Nel frattempo recuperate la pasta frolla, tiratela su una spianatoia leggermente infarinata ricavando un cerchio dello spessore di 4 mm circa [13], avvolgete la sfoglia intorno al matterello e srotolate in uno stampo da 24 cm [14]. Pareggiate i bordi utilizzando una lama liscia [15].
Adagiate un foglio di carta forno sul fondo della frolla [16] e utilizzate dei pesetti in ceramica per cottura alla cieca [17]: la crostata cuoce in forno statico, preriscaldato in modalità statica, a 180° per circa 20 minuti [18].
Sfornate e togliete la carta forno ed i pesi, quindi rimettete a cuocere ancora in forno per 5 minuti sino a doratura [19]. Mentre la base si raffredda recuperate la ganache, lavorate energicamente con un cucchiaio affinché risulti come montata [20]. Trasferite la crema in una sac-à-poche con bocchetta "Saint Honorè" e iniziate a guarnire la crostata partendo dalla parte più esterna [21].
Completate la decorazione con ciuffi di ganache per riempire anche il centro [22] e completate aggiungendo in superficie qualche fruttino e una spolverata di zucchero a velo [23]. Ecco pronta la vostra crostata con cioccolato ruby [24].