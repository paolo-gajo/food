Le tartellette di enkir con patate e cicoria sono un antipasto sfizioso e molto originale. Questa ricetta riporta ai sapori di un tempo e ad ingredienti semplici non molto utilizzati al giorno d'oggi. L'enkir, o meglio conosciuto come piccolo farro è forse il più antico cereale coltivato dall'uomo; la sua particolarità è data dal fatto che le spighe generalmente contengono un solo chicco, proprio per questo viene anche chiamato monococco. Un altro ingrediente usato nella ricetta è proprio la cicoria selvatica, un alimento quasi dimenticato che come l'ortica cresce sul ciglio delle strade e nei terreni incolti. Il sapore leggermente amarognolo della cicoria viene contrastato dal gusto dolce delle patate e dal profumo dei semi di finocchietto, raccolti in un guscio di croccante pasta brisè, realizzata con la farina di enkir. Ogni morso di queste tartellette con patate e cicoria sprigionerà sapori delicati e molto aromatici!