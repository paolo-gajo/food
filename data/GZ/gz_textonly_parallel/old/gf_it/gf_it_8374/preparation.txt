Per preparare la torta allo yogurt tagliate il burro a cubetti e lasciatelo ammorbidire. Quindi versatelo nella ciotola di una planetaria dotata di fruste insieme allo zucchero [1] e iniziate a lavorarlo [2] per almeno 10 minuti. Una volta ottenuto un composto cremoso e ben montato aggiungete le uova una alla volta [3], aspettando che la precedente sia stata completamente assorbita prima di aggiungere la successiva.
Una volta incorporate tutte le uova aggiungete lo yogurt [4] e il pizzico di sale, sempre con le fruste in azione. Grattugiate la scorza di un limone non trattato direttamente nell’impasto [5] e mescolate delicatamente con una spatola [6].
Unite in una ciotola la farina insieme all'amido di mais e al lievito quindi setacciatele e versatele poco per volta all’impasto [7]. Mescolate bene e delicatamente con una spatola facendo un movimento rotatorio dal basso verso l’alto per non smontare il composto. Imburrate ed infarinate [8] una tortiera di 24 cm di diametro , quindi versate al suo interno l’impasto ottenuto [9].
Livellate la superficie con una spatola [10], non sbattete la teglia per distribuire l'impasto altrimenti il composto montato potrebbe smontarsi. Infornate in forno statico preriscaldato a 175° per circa 50 minuti (se utilizzate il forno ventilato cuocete 155° per 40 minuti). Per testare la corretta cottura della torta fate sempre la prova dello stecchino. A cottura avvenuta, estraete dal forno il dolce [11] e una volta intiepidita, toglietela dallo stampo e mettetela a raffreddare completamente su di una gratella [12]. La vostra torta allo yogurt è pronta per essere gustata!