Per realizzare i cannelloni di crespelle per prima cosa preparate il ragù: tritate la cipolla, il sedano e la carota per il soffritto, quindi versate l’olio di oliva in un tegame ampio [1], aggiungete le verdure del soffritto [2] e lasciate rosolare per 5 minuti. Versate quindi la carne trita di manzo e di maiale [3] e lasciatela rosolare a fuoco vivace per circa 7-8 minuti.
Sfumate con il vino bianco [4], lasciate evaporare, poi versate anche l’acqua [5] e la passata di pomodoro [6]. Mescolate e proseguite la cottura per circa 3 ore o fino a quando il ragù non si sarà rappreso.
Intanto preparate la besciamella: scaldate in un pentolino il latte [7]; a parte sciogliete i 100 g di burro a fuoco basso [8], poi spegnete il fuoco e aggiungete i 100 g di farina tutta in una volta [9],
mescolate velocemente con una frusta così eviterete la formazione di grumi [10]. Rimettete sul fuoco dolce e mescolate fino a farla diventare dorata; versate poco latte caldo sul composto di burro e farina per stemperare il fondo [11], poi unite anche il resto, mescolando energicamente il tutto con la frusta. Salate e aromatizzate con la noce moscata [12]
Cuocete 5-6 minuti a fuoco dolce finché la salsa si sarà addensata [13]. Lasciatela intiepidire e occupatevi delle crespelle: in una ciotola miscelate il latte con le uova [14]. Mescolate accuratamente per amalgamare questi due ingredienti [15].
Setacciate la farina direttamente nella ciotola con latte e uova [16], poi con le fruste mescolate [17] per ottenere un composto omogeneo e senza grumi [18]. A questo punto coprite la ciotola con della pellicola alimentare trasparente e ponete in frigorifero per almeno 30 minuti, questa operazione serve a far assorbire eventuali grumi.
Trascorso il tempo indicato riprendete l’impasto e poi ungete con il burro una crepiera (o in alternativa una padella antiaderente dal diametro tra i 18 e i 22 cm) e scaldatela. Quando sarà ben calda versate un mestolo di impasto [19] sufficiente a ricoprire la superficie della padella: aiutatevi con l'apposito stendi pastella per crepes oppure ruotare la padella fino a distribuire il composto in modo uniforme. Trascorso circa 1 minuto a fuoco medio-basso, noterete una leggera doratura [20], i bordi tenderanno a staccarsi perciò potrete girare la prima crepe aiutandovi con una paletta. Cuocete anche l'altro lato per 1 minuto circa. Man mano che saranno cotte, trasferite le crepes su un piatto [21] e tenetele da parte. Otterrete con queste dosi 8 crespelle.
Nel frattempo il ragù si sarà ben asciugato, salate, pepate e aggiungete anche i piselli [22] e proseguite la cottura per altri 5 minuti. Una volta pronto il ragù [23] trasferito in una ciotola e stemperatelo con un cucchiaio di besciamella [24].
Tagliate la scamorza a cubetti [25] e prendete una pirofila da forno rettangolare da 36x24 cm. Stendete sul fondo uno strato di besciamella [26], spolverizzate sopra con il pangrattato e procedete con la composizione dei cannelloni: su un tagliare adagiate una crepe, farcite la parte centrale con il ragù e qualche cubetto di scamorza [27].
Arrotolate la crepe [28] per creare il cannellone e adagiatelo nella teglia [29]. Proseguite in questo modo con tutte le altre crepes. Una volta che avrete riempito la pirofila, distribuite un generoso strato di besciamella in superficie [30],
aromatizzate con i rametti di timo [31] e insaporite con una spolverata di Parmigiano grattugiato [32]. Cuocete in forno statico preriscaldato a 180 ° per circa 10 minuti, poi passate alla modalità grill a 240° per 5 minuti o il tempo necessario per dorarli in superficie. A cottura ultimata sfornate, lasciate intiepidire quindi servite i vostri cannelloni di crespelle [33].