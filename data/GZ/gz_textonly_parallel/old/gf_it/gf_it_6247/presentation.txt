Oggi vi faremo toccare il cielo con un dito... ma solo per rubare un ciuffo meringato della nostra squisita torta nuvola! E' proprio la meringa svizzera, una meringa realizzata con la tecnica del bagnomaria, a regalare al primo impatto sofficità e cremosità. Spatolate di candida dolcezza che racchiudono un soffice Pan di Spagna e una vellutata crema al latte aromatizzata alla vaniglia. Di un bianco immacolato fuori e morbidissima al suo interno, la torta nuvola è il dessert perfetto per trasmettere eleganza, raffinatezza... un grazioso batuffolo di candore, un pensiero dolce da preparare in un'occasione importante per una persona speciale. Lasciatevi sedurre dalla voluttuosità di questa torta nuvola, che dietro il suo candore nasconde comunque il "peccaminoso" invito ad assaporarne una generosa fetta!