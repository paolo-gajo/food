Per preparare la crostata morbida al tiramisù come prima cosa realizzate la crema. In una ciotola versate il mascarpone e lo zucchero a velo [1]. Lavorate con le fruste elettriche fino ad ottenere una consistenza cremosa [2]. Mettete la gelatina a bagno in acqua fredda. Versate poi la panna in una ciotola, tenendone da parte 20 grammi che serviranno per sciogliere la gelatina. Montate anche questa con le fruste elettriche, ben pulite [3]. 
Scaldate la panna tenuta da parte e non appena sarà calda aggiungete la gelatina ben strizzata [4] e mescolate per farla sciogliere [5]. Aspettate qualche istante, in modo che non sia bollente e versatela nel composto di mascarpone, continuando a mescolare con le fruste [6]. 
A questo punto unite la panna montata poco alla volta [7] e incorporatela delicatamente con una spatola mescolando dal basso verso l'alto [8]. Dividete poi la crema in due ciotole. Nella prima unite il caffè a temperatura ambiente [9] 
e mescolate [10]. Nell'altra aggiungete il cacao amaro [11] e mescolate per amalgamarlo in modo omogeneo [12]. 
A questo punto dividete il composto al caffè all'interno di uno stampo con delle mezze sfere da 3 cm [13]: ne otterrete 8. Versate poi il composto al cacao all'interno di un altro stampo a forma di mezze sfere, questa volta da 5 cm [14]: ne otterrete 5. A questo punto riponete gli stampi in freezer a rassodare per almeno 30 minuti, o comunque fino a quando la torta non sarà pronta e fredda. Per mantenerli in piano posizionateli su un vassoio [15].
Nel frattempo realizzate la base. In una ciotola sistemate il burro e lo zucchero [16] e lavorate con le fruste elettriche [17] fino ad ottenere una crema, poi aggiungete le uova [18] e lavorate fino ad ottenere un composto liscio. 
Continuando a lavorare con le fruste elettriche aggiungete poi il caffè, che non dovrà essere caldo [19], la farina 00 [20] e il lievito setacciato [21]. 
Quando avrete ottenuto un composto omogeneo aggiungete anche il cacao [22] e incorporatelo sempre con le fruste elettriche. A questo punto imburrate uno stampo furbo da 22 cm di diametro e versate il composto all'interno [23], lasciando 1 cm dal bordo. Lisciate la superficie con una spatola [24]. Cuocete in forno statico preriscaldato a 180° per 35 minuti. 
Prima di sfornare il dolce fate sempre la prova dello stecchino e una volta cotto lasciatelo raffreddare a temperatura ambiente [25]. Quando il dolce sarà completamente freddo sformatelo [26] e spolverizzate i bordi con lo zucchero a velo [27]. 
Ora montate la panna per la decorazione [28] e trasferitela all'interno di una sacca da pasticciere, con bocchetta a stella da 12 mm [29]. Riprendete poi dal freezer le mezze sfere al cacao e sformatele delicatamente [30]. 
Posizionatele sulla torta [31], poi prendete anche quelle al caffè e sformatele nello stesso modo [32]. Posizionatele sulla torta, in modo da alternarle a quelle al cacao [33]. Essendo più piccole si incastreranno ricoprendo quasi l'intera superficie della torta. 
Utilizzando la tasca da pasticciere con la panna spremete dei ciuffetti negli spazi rimasti ancora vuoti [34], poi spolverizzate con il cacao [35] e decorate con i chicchi di caffè [36]. Riponete in frigorifero e aspettate circa mezz'ora prima di servire la vostra bellissima crostata morbida al tiramisù!