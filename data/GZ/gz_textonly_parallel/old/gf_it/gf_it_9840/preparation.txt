Per preparare la crostata mirtilli e cioccolato cominciate dalla pasta frolla. Nel mixer versate la farina insieme al burro e al pizzico di sale [1] e frullate fino ad ottenere un composto sabbioso [2]. A questo punto continuate a lavorare il tutto nel robot, perciò aggiungete lo zucchero [3]
l’uovo [4], la scorza di limone e azionate nuovamente le lame: stavolta però dovrete soltanto mescolare quindi abbassate la velocità per mescolare. Non appena il composto sarà compattato [5] trasferitelo sul piano da lavoro e impastate per pochi istanti così da ottenere un panetto omogeneo. Avvolgete nella pellicola trasparente e lasciate riposare in frigorifero per almeno un'oretta [6].
Una volta freddata la frolla, riprendetela sistematela su una spianatoia con un pizzico di farina e battetela con veemenza per ridarle plasticità [7], spolverizzate ancora con un pizzico di farina e tirate il panetto con il matterello [8] fino ad ottenere un disco di circa 1 cm di spessore, grande a sufficienza per rivestire uno stampo da 20 cm (non c'è bisogno di imburrarlo ed infarinarlo prima dato che questa frolla è molto burrosa). Per aiutarvi a stenderlo potrete avvolgere la frolla sul matterello [9]
e poi srotolarla sulla teglia [10].Eliminate l’eccesso di pasta passando in superficie il matterello [11] oppure la lama di un coltello (la frolla in eccesso potete congelarla avvolta in pellicola oppure potete realizzare dei deliziosi biscotti) e poi bucherellate la base con i rebbi di una forchetta [12].
Versate a questo punto la composta di mirtilli [13] e livellate fino a distribuirla completamente su tutta la superficie [14]. Cuocete la crostata in forno preriscaldato in modalità statico a 180° per 40 minuti sul ripiano più basso; una volta pronta estraete e lasciate raffreddare completamente [15].
Una volta raffreddata la base occupatevi della ganache montata. Mettete a scaldare la panna in un pentolino fino a farle sfiorare il bollore [16]. Nel frattempo sminuzzate il cioccolato fondente [17] e unitelo alla panna sufficientemente calda: prima però spegnete la fiamma [18]!
A questo punto dovrete mescolare di continuo con una frusta fino a quando il cioccolato non sarà completamente fuso [19]. Dopodiché trasferite in una ciotola e riponete quest’ultima in un altro recipiente in cui avrete versato acqua e ghiaccio [20]. Poi azionate le fruste elettriche e montate per qualche minuto [21]
dovrete ottenere una crema consistente, ci vorranno 3-4 minuti (i tempi sono indicativi perché dipende molto dalle temperature sia delle ciotole che dell'ambiente) ma fate attenzione a non lasciarla troppo tempo al freddo altrimenti diventerà impossibile lavorarla [22]. Trasferite in un sac-à-poche con bocchetta a stella e iniziate a decorare la crostata mirtilli e cioccolato [23]. Infine decorate con qualche mirtillo e fresco e gustate [24]!