Approntare un antipasto per una cena informale è presto fatto: un tagliere di salumi, una bottiglia di vino… e da oggi, perché no, questi sfiziosi crostoni al formaggio! Un’idea rustica da preparare nel giro di mezz’ora, giusto il tempo di realizzare una saporita crema di formaggi da spalmare sulle fette di pane che diventerà calda e filante dopo un breve passaggio in forno. Portate in tavola i crostoni al formaggio insieme ad altre stuzzicanti varianti, come i crostini con paté di funghi champignon o le bruschette al lardo e rosmarino, e gustatevi la serata con i vostri amici!