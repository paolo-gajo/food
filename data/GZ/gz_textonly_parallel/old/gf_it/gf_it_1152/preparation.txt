Per realizzare le sfogliatelle facili per prima cosa preparate la crema pasticcera: scaldate in un pentolino il latte aromatizzato con la scorza del limone [1]. In un altro pentolino versate lo zucchero e i tuorli [2]. Amalgamate con una spatola e unite la farina setacciata [3]. Mescolate facendo attenzione a non incorporare aria. 
Portate a bollore il latte, quindi versatelo in più volte sul composto di tuorli zucchero e farina e mescolate. Riportate sul fuoco, cuocete a fiamma moderata [4] [5] fino a quando la crema si sarà addensata [6].
Versate la crema in una ciotola [7] e posizionatela in una altra ciotola con del ghiaccio, per rendere più rapido il processo di raffreddamento senza che la crema perda brillantezza e consistenza [8]. Coprite con pellicola a contatto e lasciate raffreddare [9].
Tagliate la pasta sfoglia in 3 parti uguali prima in senso verticale [10], poi in orizzontale [11] in modo da ricavare 6 rettangoli da 10x11,5 cm (circa). Con un coltellino affilato (o una rondella tagliapasta) realizzate delle striscioline dello spessore di circa 4mm su metà del rettangolo: dovrete lasciare anche 1 cm dal bordo in modo da non tagliare del tutto [12] e mantenere le striscioline attaccate tra loro.
Spennellate la superficie della pasta con metà del burro fuso [13] e ripiegate i rettangoli su se stessi, con la parte senza tagli che va a chiudere quella con i tagli [14]. Adagiate un cucchiaino di crema pasticcera al centro del rettangolo ripiegato [15].
Portate un angolo verso il centro del rettangolo [16] e pressate la pasta in modo da farla aderire bene [16]. Portate l’altro angolo verso il centro realizzando un triangolo [17]. Con le dita fate una leggera pressione per unire i due lembi di pasta così da mantenere la forma in cottura. Schiacciate bene con la punta delle dita anche il lato lungo. Girate la sfogliatella dalla parte della decorazione e con una rotella rifinitela se necessario [18].
Adagiate le sfogliatelle su una placca foderata con carta forno con la parte della chiusura rivolta verso il basso, spennellate con il burro fuso rimasto la superficie [19] e cospargete con lo zucchero a velo [20]. Cuocete in forno statico preriscaldato a 200° per 15 minuti circa,o fino a doratura. Sfornate e lasciate raffreddare [21] prima di cospargere con altro zucchero a velo.