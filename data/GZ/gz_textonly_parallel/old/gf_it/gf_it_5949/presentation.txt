Ogni volta che vi trovate davanti al banco del pesce ve ne andate sconsolati perché non sapete mai come cucinarlo? Dovete organizzare una cenetta intima e scartate a priori i piatti di pesce per paura delle temutissime lische? Niente paura: pulire e cuocere il pesce è più facile di quanto pensiate! Se poi il pesce è una saporitissima orata farete un figurone con i vostri ospiti. Magari potete cominciare con un piatto di pasta. Scegliendo per esempio l'armonia tra mare e monti grazie al condimento di pesto di pistacchi, gamberi e pomodori che abbiamo fatto per la pasta senza glutine! L’orata al forno è un secondo piatto di pesce semplice da preparare, per gustare tutto il buono del pesce esaltato dal profumo di limone e delle erbe aromatiche che lo impreziosiscono in cottura. Accompagnata con gustose patate, l’orata al forno è ideale per una cena o un pranzo importanti, dove il gusto si sposa con la leggerezza. Cosa state aspettando? Mettete da parte i dubbi: una volta portata in tavola non potrete che ricevere i complimenti dei vostri commensali!