Per preparare la creme brulée, per prima cosa versate il latte e la panna in un pentolino [1], aggiungete la bacca di vaniglia [2] e i semi. Quindi portate dolcemente a bollore. Nel frattempo mettete i tuorli in una ciotola insieme allo zucchero [3].
Mescolate delicatamente i tuorli con una frusta (o un mestolo di legno), avendo cura di non sbatterli per non renderli spumosi [4]. Quando il composto di latte e panna sarà arrivato a bollore, eliminate il baccello di vaniglia e versatelo a filo nella ciotola con i tuorli [5], mescolando continuamente per ottenere un composto omogeneo [6]. Risulterà molto liquido.
Sistemate 6 cocotte della capacità di 150 ml in una teglia dal bordo alto. Riempite le cocotte con il composto ottenuto, che avrete precedentemente filtrato con un colino [7]. Poi dovrete versare dell'acqua bollente nella teglia fino a ricoprire un terzo dell’altezza delle cocotte [8], per cuocere la crema in forno a bagnomaria. Cuocete in forno statico preriscaldato a 140° per circa 70 minuti, fino a quando la superficie non risulterà dorata e compatta [9].
Una volta sfornate le cocotte, cospargete la superficie con lo zucchero [10] e utilizzate un cannello per ottenere una crosticina croccante e caramellizzata [11]. In alternativa potete mettere le cocotte in forno sotto al grill per qualche minuto. Le vostre creme brulée sono pronte per essere gustate [12]!