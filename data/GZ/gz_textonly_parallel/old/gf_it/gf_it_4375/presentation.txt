Le lasagne alla Norma sono un primo piatto dal gusto unico che si ispira alla tradizionale pasta alla Norma siciliana, preparata con ricotta e melanzane, un connubio saporito e molto amato. Per realizzarla si prepara un sugo di pomodoro semplice, profumato al basilico, si grigliano le melanzane e poi si tagliano a cubetti e infine si stempera la ricotta nel latte per creare una deliziosa crema. Fatto questo non vi resterà che comporre le lasagne, farcendo delle sfoglie all’uovo, meglio se ruvide e porose così da assorbire meglio la farcitura. Portate in tavola le lasagne alla Norma, conquisterete tutti i palati!