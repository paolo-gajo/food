Il baked Alaska è un dolce che arriva da oltreoceano, la ricetta nasce in un ristorante di New York per celebrare l’acquisizione americana dell' Alaska avvenuta nel 1876, il dolce stesso nel suo aspetto ricorda un piccolo igloo che racchiude un goloso ripieno di gelato. Questa delizia rappresenta l’incontro del caldo con il freddo in unico piatto: un cuore morbido di gelato che poggia su una golosa pasta biscotto al cacao, il tutto ricoperto da una crosticina croccante di meringa resa possibile da una rapida e audace cottura in forno. La versione che proponiamo noi è in formato monoporzione: piccole nuvole soffici da gustare al cucchiaio come dessert che conferiranno un tocco raffinato alla vostra tavola. I mini baked Alaska sono dei peccati di gola irresistibili, tre strati e tre consistenze tutte da scoprire morso dopo morso.