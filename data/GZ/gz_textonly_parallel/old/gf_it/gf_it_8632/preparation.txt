Per preparare la crescia al formaggio versate nella ciotola di una planetaria dotata di gancio la farina setacciata [1], il lievito di birra disidratato [2] e il miele [3].
Versate poi il parmigiano grattugiato [4] e azionate la macchina a velocità moderata, poi aggiungete il latte a filo (a temperatura ambiente). Lasciate assorbire il latte e unite anche le uova precedentemente sbattute [6], sempre lentamente.
Una votla assorbite anche queste, versate l'olio a filo [7] e lavorate l'impasto per una decina di minuti fino a che risulterà ben incordato. Aggiungete poi anche il sale [8] e un pizzico di pepe [9].
Tagliate il pecorino a cubetti [10] e aggiungetelo nella planetaria ancora in funzione [11], lavorate ancora 2 o 3 minuti quindi spegnete la macchina [12].
Trasferite l'impasto su un piano di lavoro leggermente unto [13] e appiattitelo con le mani [14]. Poi date delle pieghe portando il lembo esterno più corto dell'impasto verso il centro [15]
e ripetete la stessa operazione anche dall'altro lato [16]. Date una forma sferica all'impasto e trasferitelo in uno stampo da 1,3 kg (18 cm di diametro e 10 cm di altezza) precedentemente imburrato e foderato con carta forno [17] (in alternativa usate uno stampo specifico da panettone della dimensione indicata). Lasciate lievitare per circa 3 ore la vostra crescia al formaggio [18] in forno spento con la luce accesa.
Trascorso questo tempo la crescia avrà lievitato e l'impasto avrà raggiunto quasi il bordo dello stampo [19]. Accendete il forno in modalità statica con una temperatura di 180°, unite una ciotola di acqua e solo quando il forno sarà arrivato a temperatura cuocete la crescia al formaggio per 70 minuti. Trascorsi i primi 25 minuti estraete la ciotolina d'acqua e proseguite la cottura senza. Se la crescia dovesse scurirsi troppo in superficie potete coprirla con un foglio di carta di alluminio passati i primi 25 minuti. Per verificare la cottura della crescia potete fare la classica prova dello stecchino. Una volta cotta, sfornate la crescia al formaggio [20] e lasciatela intiepidire prima di sformarla e servirla [21].