Per preparare la torta pallone iniziate dal pan di spagna: in una ciotola versate le uova, lo zucchero e un pizzico di sale [1]. Montatele per circa 20 minuti con uno sbattitore elettrico [2], dopodiché aggiungete l'olio [3],
l'acqua [4] e continuate a lavorare gli ingredienti con le fruste elettriche. Incidete la bacca di una vaniglia [5] ed estraetene i semini, quindi versateli nell'impasto [6].
In una ciotolina versate la farina [7], il lievito e la fecola di patate; setacciateli nell'impasto e lavoratelo ancora con le fruste per amalgamare tutti gli ingredienti [8]. Trasferite l'impasto ottenuto in uno stampo imburrato e infarinato a forma di semisfera sagomato (potete anche usarne uno liscio) della capienza di 1,8 lt [9]. Cuocete in forno statico preriscaldato a 180° per 70 minuti (se forno ventilato 160° per 60-65 minuti).
Una volta cotto, sfornatelo [10], poi capovolgetelo e fatelo raffreddare su una gratella [11]. Intanto dedicatevi alla crema per il ripieno: in una ciotolina mettete in ammollo i fogli di gelatina in acqua fredda, per almeno 10 minuti [12].
Scaldate 75 ml di panna, versatela in una ciotolina e aggiungete i fogli di gelatina scolati e ben strizzati [13]. Potete mescolare con un cucchiaino per sciogliere completamente la gelatina: tenete il composto da parte perché si intiepidisca. Proseguite la preparazione raccogliendo in una ciotola lo yogurt greco, i semi di una bacca di vaniglia e lo zucchero a velo. Mescolate [14] e quando la panna in cui avete disciolto la colla di pesce sarà tiepida, versatela sulla crema di yogurt [15] e lavorate il tutto con una spatola.
Quando la torta sarà fredda, ritagliate con un coltello un cerchio lasciando almeno 1,5 centimetri dal bordo [19], andando piano in profondità per scavarlo delicatamente. Pareggiate la superficie della la calotta e realizzate 2 dischi, tagliandola per il senso della larghezza: formeranno gli strati (in alternativa scavate pezzo dopo pezzo e per gli strati potrete fare un collage di pezzi). Versate la crema in una sac-à-poche e farcite con uno strato la torta; stendete uniformemente aiutandovi con il dorso di un cucchiaio [20]. Poi adagiate un disco di pan di spagna [21],
di nuovo uno strato di crema [22] e infine l'ultimo strato per chiudere la torta [23]. Potete tagliare via la parte più appuntita, perchè una volta capovolto il dolce poggi bene sul piatto da portata. Quindi rimettete la torta nello stampo [24] così da capovolgerla più facilmente senza romperla. Spennellate la superficie della torta con la crema rimasta.
Prendete due confezioni di pasta di zucchero e dividetele in 4 parti uguali: una lasciatela bianca per rivestire il pallone, mentre gli altri tre panetti potrete colorarli con poche gocce di colorante alimentare blu per realizzare l'azzurro [25], un mix di giallo e rosso per ottenere l'arancione e colorare l'altro panetto di rosso. Maneggiate ciascun panetto per amalgamare il colore avendo cura di indossare dei guanti usa e getta per evitare di macchiarvi; dopodiché avvolgete i tre panetti con pellicola trasparente per non farli seccare fino al momento di utilizzarli [26]. Stendete la pasta di zucchero bianca in una sfoglia sottile [27]
e rivestite tutta la torta [28]; fate aderire accuratamente la pasta di zucchero, ritagliate le parti in eccesso e con una spatola apposita livellate la superficie della torta [29]. Stendete anche gli altri panetti di pasta di zucchero colorati e ritagliate le sagome degli esagoni: 3 rossi [30], 4 arancioni e 4 azzurri ognuno con il lato di 5 centimetri.
Spennellate la superficie del pallone con dell'acqua [31] in corrispondenza dei punti dove adagerete gli esagoni colorati [32], alternando i colori proprio come un pallone colorato [33].
A questo punto preparate la decorazione con la panna montata e colorata di verde per simulare il prato: in una ciotola versate la panna liquida e iniziate a montarla con le fruste [34], poi aggiungete lo zucchero a velo e continuate a montarla per un paio di minuti. Colorate la panna montata mescolando qualche goccia di colorante giallo [35] e blu [36]: mescolate per amalgamare i colori e raggiungere la tonalità di verde desiderata.
Trasferite la panna colorata in una sac-à-poche con bocchetta a stella [37] e decorate con dei ciuffetti tutto intorno alla torta pallone, che sembrerà poggiata in un prato verde (38-39)!