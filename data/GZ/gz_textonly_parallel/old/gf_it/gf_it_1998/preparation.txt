Per realizzare il frappè ai frutti di bosco iniziate dedicandovi alla pulizia della frutta. Come prima cosa sgranate delicatamente i ribes rossi [1], e posizionateli in un colino insieme agli altri frutti di bosco: more, mirtilli e lamponi. Quindi lavateli bene sotto l'acqua corrente [2]. A questo punto versate in un mixer il ghiaccio [3].
Una volta fatto ciò aggiungete anche i frutti di bosco precedentemente lavati [4], il latte freddo [5] e lo zucchero [6].
Azionate il mixer e frullate fino a frullare completamente la frutta e il ghiaccio, in modo da ottenere un composto cremoso ed uniforme [7]. Versate il frappè ai frutti di bosco nei bicchieri [8] e decorate con qualche fogliolina di menta [9]. Gustate il frappè ai frutti di bosco ben freddo! 