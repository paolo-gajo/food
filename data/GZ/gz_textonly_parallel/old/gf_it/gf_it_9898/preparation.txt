Per preparare i fusilloni gratinati con cavolo nero e Pecorino, iniziate lavando bene le foglie di cavolo nero, eliminate la parte finale del gambo dove non ci sono foglie. Poi tritate finemente la parte del gambo con meno foglie e via via rendete i tagli più grossolani fino alle foglie: in questo modo la cottura del cavolo nero risulterà uniforme [1]. Ponetelo in un tegame con acqua bollente salata e lessatelo per circa 25 minuti [2]. Intanto potete dedicarvi alla crema di Pecorino: grattugiatelo finemente [3].
In un tegame versate un filo d'olio, l'aglio mondato e tritato [4], il cumino e peperoncino in polvere [5]. Fate leggeremente insaporire le spezie, quindi versate la panna [6].
Non appena la panna sarà scaldata, unite 160 g di Pecorino [7], mescolate con una frusta morbida [8] o un cucchiaio di legno per far sciogliere il formaggio. Pepate e salate a piacere [9] e poi spegnete il fuoco.
Quando il cavolo nero sarà cotto, scolatelo [10] conservando l'acqua di cottura e versatelo in un bicchiere alto, unite un po' do acqua di cottura [11] e frullate con un minipimer. Lessate i fusilloni nella stessa acqua dove avete cotto il cavolo nero, dopo aver fatto riprendere il bollore [12].
Mentre la pasta cuoce, tagliate la mozzarella fiordiatte a fettine [13]. Una volta cotti, scolate i fusilloni direttamente nel condimento al Pecorino [14] e a fuoco medio-basso mantecate per insaporire [15].
In una pirofila versate uno strato di cavolo nero in crema [16], poi uno strato di fusilloni [17], quindi nuovamente cavolo nero in crema [18].
Cospargete con 20 g di Pecorino, timo e aneto [19], poi adagiate le fette di mozzarella [20], quindi spolverizzate con ancora 20 g di Pecorino e timo e aneto a piacere [21].
Cospargete con i pinoli [22], un filo d'olio [23] e infornate a 180° per circa 20 minuti. In uesto modo i fusilloni si gratineranno [24]. Servite i fusilloni gratinati con cavolo nero e Pecorino ben caldi!