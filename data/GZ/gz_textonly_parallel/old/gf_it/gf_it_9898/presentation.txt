Le sue foglie sono affusolate, di un verde scuro e con la superficie che ricorda la pelle di un dinosauro: da qui il nome dinosaur kale, ovvero il cavolo nero! E' il protagonista di questa ricetta, i fusilloni gratinati con cavolo nero e pecorino che diventeranno uno dei vostri cavalli di battaglia per il pranzo della domenica o una cena tra amici. Il cavolo nero, con il suo gusto deciso e inconfondibile che impreziosisce ricette storiche come la ribollita e la farinata lucchese, in questo piatto si trasforma in una deliziosa crema, incontra la sapidità del Pecorino e la dolcezza della mozzarella. Un mix di bontà per un primo piatto dal sapore invernale, da leccarsi i baffi!