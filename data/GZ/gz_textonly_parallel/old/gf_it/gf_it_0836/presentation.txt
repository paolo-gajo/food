La bella stagione, anche se un po' titubante, è oramai alle porte. E' ora di abbandonare l'idea di preparare zuppe, minestre e caldi comfort food... oggi vi lascerete coccolare da questo gustoso e fresco parfait alle mandorle! Un dolce della gastronomia siciliana a cui ci siamo ispirati, proponendovi la nostra golosa versione! Godetevi sul terrazzo di casa questo favoloso parfait che a differenza del classico semifreddo viene realizzato con l'utilizzo della pate à bombe, un composto di tuorli pastorizzati grazie allo zucchero cotto che permetterà di ottenere un dessert super cremoso anche dopo molte ore in freezer! Tutto il gusto delle mandorle è concentrato in questa fresca ed estrema golosità, ma siamo riusciti ad accentuarlo aggiungendole anche come decorazione, con un delizioso croccante alle mandorle! A noi ragazzi della redazione è venuta l'acquolina in bocca solo a guardarlo, siamo certi che il parfait alle mandorle conquisterà anche voi!