Anche la torta più semplice può trasformarsi in qualcosa di veramente speciale; basterà guarnirla con una copertura golosa, come la glassa al cioccolato! Immaginate di preparare una classica ciambella del mattino o un genuino plumcake allo yogurt, sicuramente sono dolci perfetti per la colazione ma con la glassa avranno certamente una marcia in più e si trasformeranno in una merenda fantastica. Per non parlare dei capolavori di pasticceria che si possono creare, come la torta moderna per esempio... E se volete lasciare un messaggio d'amore su una torta di compleanno, trasferite la glassa in un conetto di carta forno e utilizzatela per comporre la vostra dedica!  