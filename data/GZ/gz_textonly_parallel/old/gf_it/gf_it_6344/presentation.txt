La cottura al cartoccio ha sempre il suo fascino, tutti i sapori e i profumi restano racchiusi all'interno e una volta a tavola attirerà l'attenzione di tutti... la sua aria misteriosa e la sorpresa che riserva rendono incantevole questo momento. Aprendo il nostro cartoccio oggi scoprirete un delizioso branzino al forno con patate e limone, dal gusto fresco e delicato che si dimostra perfetto ad ogni stagione e per tutte le occasioni. I succhi della carne tenera e saporita del branzino resteranno intrappolati e il risultato sarà morbido e succulento, molto aromatico grazie al finocchietto e alle fettine di limone. Realizzate anche voi questo branzino al forno con patate e limone, servitelo ancora sigillato e lasciate che i vostri ospiti scoprano da soli tutti i sapori mediterranei che avrete scelto per loro!