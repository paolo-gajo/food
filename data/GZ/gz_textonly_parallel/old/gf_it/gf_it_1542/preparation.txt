Per realizzare la teglia di alici e patate pulite le alici: staccate la testa, incidete il ventre [1], apritele a libro ed estraete le interiora [2], sciacquatele bene sotto l’acqua corrente e poi adagiatele su un vassoio rivestito con carta assorbente per asciugarle [3].
Intanto riempite con acqua una pentola per la cottura al vapore, aromatizzate l’acqua con le fette di limone, le bacche di ginepro [4] e il timo [5]. Scaldate l’acqua e nell’attesa che raggiunga il bollore pelate le patate [6]
affettatele sottilmente con la mandolina [7]. Quando l’acqua bolle inserite nella pentola il cestello per la cottura al vapore e versate all’interno le fette di patate [8] coprite con il coperchio e cuocete per 5 minuti, poi spegnete il fuoco [9].
A parte tritate la salvia e il timo [10] e poneteli in una ciotola, aggiungete l’aglio schiacciato [11], il sale e la scorza di limone grattugiata [12].
Tenete da parte gli aromi, prendete una pirofila 20 x 20 cm , oleate il fondo [13] adagiate un primo strato di patate leggermente sovrapposte [14], poi stendete uno strato di alici [15]
condite con il trito di aromi [16], proseguite alternando gli strati fino ad esaurire gli ingredienti, terminate con uno strato di patate, condite con il trito [17] e cuocete in forno statico preriscaldato a 200 c° per 20 minuti poi altri 3-4 minuti sotto il grill. A cottura ultimata sfornate la teglia di alici e patate, fatela intiepidire prima di servirla [18].