Per preparare la panna cotta ai lamponi scaldate in un pentolino, a fiamma bassa, la panna insieme allo zucchero [1] e alla bacca di vaniglia divisa a metà per la sua lunghezza. Mescolate con la frusta e verificate con l'aiuto di un termometro che il liquido raggiunga 80/90 gradi, evitando di farlo bollire. Intanto mettete ad ammollare i fogli di gelatina in acqua fredda [2] per 10 minuti e strizzateli bene [3].
Quando la panna è arrivata a temperatura, spostate il pentolino dal fuoco, filtrate la panna calda con un colino a maglia fine per eliminare i pezzetti di vaniglia e versatela sulla ciotola dove è contenuta la gelatina strizzata [4]. Mescolate bene per sciogliere la gelatina [5] e se necessario portate il composto nuovamente sul fuoco per qualche minuto. Preparate 6 stampini del diametro di 8 cm e della capacità di circa 120 ml e adagiate sul fondo 2 lamponi, lavati e asciugati, [6] e
versate nello stampino il primo strato di panna cotta che coprirà i lamponi per metà della loro altezza [7]. Fate rassodare il primo strato in frigorifero per 1 ora circa o in freezer per 30 minuti; intanto coprite il restante composto con uno strato di pellicola, facendo un piccolo buco sulla superficie così che possa passare l'aria e tenetela a temperatura ambiente, lontana da fonti di calore, mescolando con la frusta di tanto in tanto. Trascorso il tempo indicato, posizionate altri due lamponi all'interno dello stampino [8] e ricoprite con il secondo strato di panna cotta [9].
Ponete la panna cotta in frigo per altre 2 ore, fino a che non sarà rassodata del tutto [10]. Per sformare la panna cotta scaldate dell'acqua in un pentolino, portandola quasi a bollore. Togliete il pentolino dal fuoco e immergete nell'acqua lo stampino per 2-3 secondi circa [11]. Toglietelo dall'acqua, passate un coltellino a lama dritta e liscia intorno alla panna cotta [12], girate e con un colpo deciso ma non troppo violento, sformate la panna cotta su un piatto.