Per preparare la lonza a beccafico, iniziate dal ripieno: in una padella versate un filo d'olio [1] e aggiungete il pangrattato [2] per farlo dorare. Mescolate con un cucchiaio di legno di tanto in tanto per non farlo bruciare [3] e cuocete per alcuni minuti per farlo tostare e diventare croccante. Poi spegnete e lasciate intiepidire.
Mettete in ammollo l'uvetta in acqua tiepida per farla rinvenire [4], quindi tritate finemente il ciuffo di prezzemolo [5]; poi scolate le alici dall'olio di conservazione e tritatele finemente [6].
In una terrina capiente versate il pangrattato dorato e intiepidito [7], l'uvetta scolata accuratamente [8] e i pinoli [9].
Proseguite con il prezzemolo e le alici tritate [10], poi unite lo zucchero [11], il sale e il pepe a piacere e amalgamate gli ingredienti mescolando con una forchetta [12].
Ora che il composto è pronto [13] potete prendere la carne: battete leggermente le fette di lonza per renderle ancora più sottili e tenere [14]; tagliatele a metà per il senso della lunghezza e farcite ciascuna strisciolina con il composto [15] (tenwte da parte quello che avanza).
Quindi arrotolate la carne per creare gli involtini [16]; ungete la teglia con un filo d'olio [17] e adagiate gli involtini uno accanto all'altro [18].
Una volta terminato [19], potete porre mezza foglia di alloro tra un involtino e l'altro. Quindi irrorate con un filo d'olio [20], il succo dell'arancia [21],
cospargete con il ripieno rimasto [22] e versate il miele a filo [23]. Per ultimo condite gli involtini di lonza con peperoncino in polvere a piacere e cuocete in forno statico preriscaldato a 200° per circa 20 minuti. Una volta cotti gli involtini di lonza a beccafico, sfornateli [24] e serviteli caldi o tiepidi!