Per preparare la quiche con capesante e porri procedete con la pulizia dei porri. Eliminate la parte verde [1], incidete poi la superficie con la lama di un coltellino [2], eliminate lo strato esterno [3] e infine tagliateli a rondelle sottili [4].
Dopo aver fatto sciogliere in una padella inaderente metà della dose di burro con un po’ di olio, fate stufare a fuoco basso le rondelle di porro per circa 15 minuti fino a che risulteranno ben tenere [5]. Terminata la cottura, tenete i porri da parte e procedete grattuggiando l'Emmentaler; tenete da parte anche questo [6]
A questo punto potete preparare le capesante. Disponetele su una teglia e copritele con un foglio di carta assorbente [7], tamponatelo delicatamente in modo da asciugare l’acqua in eccesso [8]. Fate sciogliere il restante burro nella padella in cui avete cotto i porri e fatevi rosolare le capesante per pochi minuti girandole con un cucchiaio di legno di tanto in tanto[9]; aggiustate di sale.
Terminata la cottura, fate intiepidire i molluschi in una terrina e insaporiteli aggiungendo del timo [10]. Dopo aver tagliato grossolanamente le capesante [11], tenetele da parte. In una ciotola, versate le quattro uova e il tuorlo,il sale, il pepe e la panna fresca [12].
Versate ora nel composto liquido i porri [13] e i molluschi [14]. Foderate con carta da forno uno stampo di 28cm di diametro e srotolate la sfoglia facendo aderire bene il fondo[15].
Bucherellare la sfoglia con i rebbi di una forchetta [16]. Potete ora farcire la sfoglia: distribuite l’Emmentaler grattuggiato sul fondo e versate sopra il composto di panna, uova, porri e capesante [17]. Tagliate con un coltellino l’eccesso di sfoglia rifilando il bordo dello stampo [18].
Distribuite sulla superficie un’ulteriore manciata di timo [19] e infornate la quiche ultimata [20] in forno statico preriscaldato a 180° per 35 minuti circa (forno ventilato a 160° per 25 minuti circa). Una volta cotta, sfornate la vostra quiche con capesante e porri e fatela raffreddare prima di servirla [21].