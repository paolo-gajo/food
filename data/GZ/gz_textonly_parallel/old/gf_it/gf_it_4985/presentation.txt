Il lievito madre permette di ottenere impasti particolarmente fragranti e leggeri per pane, pizza, pizza in teglia e focaccia: oggi lo proviamo con la focaccia integrale con lievito madre! Come tutti i lievitati realizzati con la pasta madre dovrete armarvi di pazienza per dare il tempo all’impasto di maturare a bassa temperatura e diventare così molto più digeribile. Ma vi assicuriamo che l’attesa varrà assolutamente il risultato quando verrete pervasi dal profumo della vostra focaccia integrale! Morbida e rustica al punto giusto grazie all'uso della farina non raffinata, la focaccia integrale con lievito madre è perfetta per ogni momento della giornata, da gustare in purezza oppure farcita con salumi e formaggi.