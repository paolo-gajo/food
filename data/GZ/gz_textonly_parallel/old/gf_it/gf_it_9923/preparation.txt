Per realizzare la focaccia di patate con burrata e fiori di zucca, per prima cosa lessate le patate a partire da acqua fredda per circa 30-40 minuti a seconda della dimensione [1]. Verificate la cottura con i rebbi di una forchetta e schiacciatele ancora tiepide [2]. In una ciotola capiente versate la farina manitoba e la semola rimacinata [3].
Aggiungete il lievito fresco sbriciolato [4], l’acqua a temperatura ambiente [5] e le patate schiacciate [6].
Impastate gli ingredienti a mano fino ad ottenere un composto omogeneo [7]. Lasciate riposare l’impasto a temperatura ambiente per 5 minuti, senza coprire la ciotola, poi unite il sale [8] e l’olio [9].
Lavorate l'impasto fino a che l'olio sarà stato completamente assorbito [10], poi realizzate delle pieghe di rinforzo sollevando l’impasto con le mani [11] e ripiegando i lembi al di sotto. Coprite la ciotola con pellicola e lasciate lievitare nel forno spento con la luce accesa per circa 2 ore o fino al raddoppiamento di volume [12].
Trascorso il tempo di lievitazione [13], oliate bene una teglia da 30x40 cm. Rovesciate l’impasto all’interno [14] e stendetelo delicatamente con le mani fino a coprire tutta la superficie [15].
Lavate la zucchina e con una mandolina ricavate delle fettine sottili di circa 4 mm di spessore [16]. Adagiate le zucchine sull’impasto [17] e lasciate lievitare ancora per 30 minuti al riparo da correnti d’aria [18]
Trascorso questo tempo, condite la superficie con un filo d‘olio [19] e cospargete con il fior di sale [20]. Cuocete in forno statico preriscaldato a 200° sul ripiano medio per circa 30 minuti. Nel frattempo lavate e mondate i fiori di zucca, lasciandoli interi [21].
Una volta cotta, sfornate la focaccia e guarnite con i fiori di zucca, poi distribuite i ciuffi di burrata sulla superficie [22]. Infornate nuovamente per 2-3 minuti, dopodiché pepate [23] e lasciate intiepidire prima di gustare la vostra focaccia di patate con burrata e fiori di zucca [24]!