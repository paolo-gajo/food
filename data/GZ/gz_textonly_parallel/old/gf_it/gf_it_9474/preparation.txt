Per preparare la torta al cacao con crema di zabaione ponete la gelatina in fogli in ammollo in un contenitore con acqua fredda per almeno 10 minuti [1]. In un pentolino portate a ebollizione il marsala, in modo che rilasci la parte alcolica [2]. In una ciotola sbattete le uova insieme allo zucchero con uno sbattitore elettrico o con le fruste [3],
aggiungete la farina setacciata [4], mescolando bene per evitare la formazione di grumi; versate il composto che avete ottenuto nel marsala caldo, abbassando il fuoco [5]. Fate addensare il tutto, quindi spegnete; strizzate la gelatina in fogli e aggiungetela alla crema calda [6]
e mischiate in modo da farla sciogliere completamente [7]. Trasferite la crema in una ciotola [8] a ricopritela con pellicola trasparente a contatto [9], facendola raffreddare a temperatura ambiente e poi in frigorifero.
Occupatevi ora del pan di spagna al cacao: prendete le uova e separate i tuorli dagli albumi. Nella ciotola di una planetaria dotata di fruste versate gli albumi a temperatura ambiente [10]; iniziate a lavorarli, dopodiché aggiungete metà dose di zucchero semolato [11]. Tenete da parte gli albumi montati e lavorate i tuorli con lo zucchero restante con la planetaria o con uno sbattitore elettrico [12];
Arrestate la planetaria [13] e aggiungete gli albumi montati poco alla volta al composto a base di tuorli [14], mescolando il tutto [15].
Unite la farina, il lievito [16] e il cacao setacciati [17], quindi mischiate con una spatola [18] fino ad ottenere un impasto denso ed omogeneo,
che andrete a trasferire in una tortiera cerchio apribile del diametro di 22 cm precedentemente imburrata e foderata con carta da forno [19]; livellate la superficie con una spatola [20] e fate cuocere in forno statico preriscaldato a 170° per 40 minuti (o a 150° per 30 minuti se in forno ventilato). Una volta pronta [21], sfornate la torta e lasciatela raffreddare completamente.
Togliete dal frigorifero la crema di zabaione e fatela rinvenire lavorandola con uno sbattitore elettrico, dopodichè montate la panna [22] e unitela alla crema ormai fredda [23]; aggiungetela poco alla volta, mescolando delicatamente dal basso verso l’alto perché il composto non si smonti [24].
Una volta terminato [25], ponetela a raffreddare in frigorifero in una sac-à-poche senza bocchetta a cui potete praticare un foro. Quando la torta sarà fredda, con un coltello dividetela in 3 parti uguali (26-27);
farcite la base di pan di spagna al cacao con una parte della crema allo zabaione con l'aiuto della sac-à-poche [28] e ricopritela appoggiando il secondo strato [29]; farcite anche il secondo disco con dell'altra crema, quindi ricoprite la torta con il terzo ed ultimo strato [30].
Procedete ora alla decorazione della torta. Mettete in una ciotolina la restante crema di zabaione e con una spatola distribuitela sui lati della torta [1]; ponete la crema che vi avanza in una sac-à-poche con la bocchetta stellata e andate a decorare la superficie, realizzando dei ciuffetti lungo il bordo [2]. Una volta terminato, fate raffreddare la torta in frigorifero per 1 ora. Successivamente fate aderire le sfoglie di cioccolato tutte intorno posizionandole in obliquo l'una accanto all'altra [3].
Sempre con la crema allo zabaione fate dei ciuffetti decorativi lungo la base [4], quindi dedicatevi alla ganache: in un pentolino portate a ebollizione la panna fresca, poi unite il cioccolato fondente tritato [5]. Spegnete il fuoco e mescolate con le fruste [6] fino a quando il cioccolato si sarà completamente sciolto.
Ponete la ganche che avete ottenuto in una ciotola e lasciate intiepidire [7], dopodiché versatela al centro della torta in modo da coprire la superficie senza decorazione [8]. Livellatela con una spatola [9],
infine distribuite i tartufi di cioccolato sui ciuffetti di crema, alternandoli [10] (tenetene uno da parte per la decorazione finale). Con la crema restante realizzate due righe dritte parallele (11-12),
da ultimo ponete sulla ganache il tartufino al latte rimanente [13], che vi servirà come base per appoggiare la sfoglia di cioccolato [14]. Una volta terminato, ponete la torta in frigoirfero per almeno 1 ora, dopodiché potrete servire la vostra splendida e gustosa torta al cacao con crema di zabaione [15]!