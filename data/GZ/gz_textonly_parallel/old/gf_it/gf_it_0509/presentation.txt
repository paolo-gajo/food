I lamponi, con il loro gusto acidulo e piacevolmente selvatico, sono i compagni ideali del dolcissimo cioccolato bianco. Questo delizioso abbinamento, che abbiamo già sperimentato con la crostata morbida al cioccolato bianco, lo ritroverete in questa cheesecake cioccolato bianco e lamponi! Un doppio strato di formaggio al cioccolato bianco e crema di lamponi, adagiato su una base di biscotto che, con l'aggiunta di cioccolato, si differenzia un po' da quella delle classiche cheesecake, e forse vi piacerà ancora di più. Un dolce adatto alle feste e alle occasioni speciali, ma delizioso anche da gustare per una rinfrescante e ricca merenda estiva. Se due gusti sono meglio di uno solo, come insegnava una pubblicità di qualche anno fa, questa cheesecake cioccolato bianco e lamponi ne è la miglior dimostrazione!