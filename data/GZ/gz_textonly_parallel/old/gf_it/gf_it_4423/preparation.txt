Per preparare la carbonara di asparagi iniziate da questi ultimi. Lavateli e mondateli eliminando la parte più legnosa. Per capire quanta parte di gambo eliminare fate una leggera pressione con il dito sul gambo spezzandolo [1]. Si romperà all’altezza corretta eliminando così la parte più dura [2]. In un tegame versate dell'acqua che servirà per la cottura della pasta. Aggiungete gli scarti degli asparagi [3] e portate a bollore, servirà poi a cuocere la pasta!
Nel frattempo tagliate a rondelle di circa 1 cm i gambi degli asparagi, mantenendo intatte le punte [4] [5]. In una padella versate un filo d'olio, scaldate leggermente e unite gli asparagi tagliati [6]. 
Regolate di sale [7] e di pepe, mescolate di tanto in tanto e lasciate insaporire. Aggiungete un mestolo di acqua di cottura (quella dei gambi) [8] e cuocete a fuoco moderato per circa 5 min [9]. 
Eliminate i gambi degli asparagi [10], salate a piacere e tuffate all'interno i tortiglioni [11]. Portate la pasta a cottura e nel frattempo in una ciotola unite i tuorli, un mestolo di acqua di cottura e Pecorino grattugiato [12]. Mescolate bene e tenere da parte. 
Scolate i tortiglioni al dente [13] e trasferiteli direttamente nella padella con gli asparagi [14], mescoalte. Poi spostate la padella dal fuoco, aggiungete la crema di tuorli e pecorino [15] 
e mescolate bene e velocemente [16]. Aggiungete pepe nero a piacere [17], mescolate ancora una volta e servite [18]!