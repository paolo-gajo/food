Per realizzare i biscotti ai mirtilli, tirate fuori i frutti dal freezer circa una decina di minuti prima dell'uso, sciacquateli e tamponateli. Versate in una ciotola la farina 00, lo zucchero a velo [1] e il burro freddo di frigo a pezzetti [2], poi sbriciolate il composto velocemente per evitare di scaldarlo eccessivamente [3].
Aggiungete anche i mirtilli [4], la scorza e il succo di mezzo limone [5] e impastate velocemente per creare un composto uniforme [6].
Mentre impastate schiacciate per bene i mirtilli con le dita [7]. Formate il vostro panetto finendo di lavorarlo sul piano da lavoro [8], schiacciatelo leggermente e avvolgetelo con pellicola [9]. Lasciate riposare in frigorifero per almeno un’ora.
Passato il tempo di riposo, stendetelo a uno spessore di circa 3 mm [10] e coppatelo con un coppapasta (noi abbiamo scelto la forma a fiore) [11] [12], avendo cura di impastare nuovamente lo scarto fino ad esaurire tutto il composto. Dovreste ottenere circa 30 biscotti (in base alle dimensioni dello stampino che utilizzerete).
Man a mano che formate i biscotti poneteli su una teglia rivestita con carta da forno [13], poi cuocete in forno statico preriscaldato a 165° per circa 25 minuti. Sfornate i biscotti ai mirtilli, fateli intiepidire su una gratella e poi serviteli [15]!