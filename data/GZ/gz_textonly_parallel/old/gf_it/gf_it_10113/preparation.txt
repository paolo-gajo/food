Per realizzare le trofie al forno con calamari e cavolfiore, per prima cosa preparate tutti gli ingredienti. Per pulire i calamari, iniziate staccando delicatamente la testa dal mantello, poi rimuovete la pelle ed estraete la penna di cartilagine che si trova all’interno [1]. Sciacquate i calamari puliti sotto l’acqua corrente [2], poi tagliate a pezzettini sia il mantello che i tentacoli [3]. Per ulteriori informazioni sul procedimento potete consultare la nostra scheda sulla pulizia dei calamari.
Eliminate la base e le foglie del cavolfiore, poi staccate le cimette (dovrete ottenere circa 500 g utilizzabili) [4] e tagliate anch’esse a pezzettini [5]. Dividete i pomodorini in quarti [6].
Infine tritate finemente la cipolla [7]. Ora scaldate un filo d’olio in una padella capiente e rosolate brevemente la cipolla [8], poi unite il cavolfiore e lasciate insaporire per qualche minuto [9].
Aggiungete anche i pomodori [10], salate, pepate e versate l’acqua [11], dopodiché abbassate la fiamma, coprite con un coperchio [12] e cuocete per circa 20 minuti.
Nel frattempo portate a bollore una pentola d’acqua per la cottura della pasta e preparate la besciamella all’acqua: versate la farina e l’olio in un pentolino [13] e mescolate con una frusta a fuoco dolce per un paio di minuti [14], poi spegnete la fiamma e versate l’acqua [15].
Mescolate bene e condite con sale [16] e pepe. Rimettete il pentolino sul fuoco e lasciate addensare mescolando continuamente; dovrete ottenere una consistenza abbastanza liquida [17]. Quando l’acqua per la pasta sarà giunta a bollore, salate e sbollentate le trofie per un minuto [18].
Dopo aver scolato le trofie, versatele in una ciotola capiente e condite con un filo d’olio per non farle attaccare [19]. Quando saranno trascorsi i 20 minuti di cottura del condimento, aggiungete i calamari [20] e cuocete per altri 5-7 minuti [21].
Versate il condimento nella ciotola con la pasta [22] insieme alla besciamella [23] e al prezzemolo tritato [24], poi mescolate bene per amalgamare il tutto.
Trasferite la pasta così condita in una pirofila e cospargete il pangrattato in superficie [25], poi condite con un filo d’olio [26]. Cuocete in forno ventilato preriscaldato a 200° per circa 10 minuti, fino a quando risulterà ben dorata in superficie. Sfornate le vostre trofie al forno con calamari e cavolfiore e servite [27]!