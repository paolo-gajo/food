I filetti di peperoni arrostiti con acciughe ai sapori sono un antipasto gustosissimo, da servire con pane fresco o croccanti crostini. La cottura dei peperoni al forno, rende questa pietanza più digeribile e i sapori tritati che vanno a ricoprirli, formano un condimento davvero stuzzicante. Le acciughe e il misto di peperoncino, pinoli, prezzemolo e aglio tritati, infatti, esaltano il sapore affumicato dei peperoni. Aggiungendo un filo d'olio al condimento, poi, i filetti diventano ancora più golosi e succulenti. Un trucco per spellare al meglio i peperoni è quello di metterli ancora bollenti in un sacchetto di plastica e aspettare 10-15 minuti: in questo modo togliere la buccia sarà molto più semplice. La stagione più appropriata per preparare questa ricetta è l'estate, quando i peperoni sono al massimo del loro sapore, pronti per essere cotti direttamente sulla griglia e gustati al volo. Non vi resta che preparare i filetti di peperoni arrostiti con acciughe ai sapori e allietare i vostri pranzi e cene!