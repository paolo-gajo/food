L'uovo sodo, insieme alle uova strapazzate, per tanti è il primo banco di prova per testare le proprie abilità culinarie di base; un "salva cena" semplice e forse una delle prime ricette che si imparano nella vita da single! Eppure quante insidie: le uova vanno inserite prima o dopo che l'acqua bolle? Per quanti minuti bisogna cuocere per ottenere uova sode perfette ed evitare l'effetto poco gradevole del tuorlo verdognolo o il fatto che risulti ancora troppo liquido? Piccole accortezze che vi faranno preparare ottime uova sode, da gustare semplici con un filo d'olio o maionese oppure da farcire con fantasia, da far fritte come quelle alla monachina o ancora per preparare deliziosi biscotti come i canestrelli! E se siete tra gli amanti del tuorlo sodo ma non troppo (uova barzotte), abbiamo pensato anche a voi! Basterà cuocere qualche minuto in meno le uova per ottenere un interno compatto ma ancora molto morbido, magari per realizzare deliziose uova ripiene. Noi vi daremo consigli utili sul procedimento, voi pensate alla materia prima: sempre meglio scegliere uova biologiche da allevamento all'aperto, così da essere certi non solo del gusto ma di fare il pieno di vitamine, minerali e proteine di cui le uova sono ricche!