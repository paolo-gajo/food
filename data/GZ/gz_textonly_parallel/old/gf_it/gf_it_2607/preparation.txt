Per preparare la baita di savoiardi iniziate a realizzare la ghiaccia reale. Versate gli albumi in una ciotola, unite 2-3 gocce di succo di limone [1]; iniziate a montare con le fruste elettriche [2] e man mano aggiungete lo zucchero a velo poco per volta [3],
fino ad ottenere una glassa liscia e compatta [4]. A questo punto dovete iniziare a comporre la parte frontale della casa. Per prima cosa prendete 3 savoiardi e con un coltello andate rifilare le estremità in maniera obliqua. Dovrete ottenere un trapezio, con base maggiore 10 cm e base minore 5,5 cm (5-6). 
Realizzatene un altro, sempre con 3 savoiardi, come quello fatto in precedenza (che potrete utilizzare come modello in modo che abbiano le stesse misure) [7]. Tenete da parte. Prendete un altro savoiardo intero, ricoprite una delle basi con la ghiaccia reale [8], posizionate un altro savoiardo sopra alla ghiaccia e ricoprite di nuovo con la glassa. Proseguite in questo modo fino ad unire 5 savoiardi interi [9]. 
Recuperate il trapezio prepara dovrete incollare anche i tre savoiardi che compongono il trapezio realizzato in precedenza, dal più grande al più piccolo alternandoli sempre alla glassa perché aderiscano tra loro (10-11-12).
Preparate un altro blocco uguale a questo (costituirà il retro della baita), ripetendo tutte le operazioni fatte (dal passaggio 8 fino al 12). A questo punto [13] lasciate asciugare entrambi i blocchi trasferendoli delicatamente su un vassoietto [14]. Nel frattempo preparate anche i due blocchi laterali: questa volta basterà unire 5 savoiardi interi per blocco, spalmando sempre la ghiaccia tra uno e l'altro [15]. Poi mettete ad asciugare sempre a temperatura ambiente su un vassoietto. I tempi di asciugatura possono variare; non abbiate fretta e assicuratevi che tutti i pezzi siano ben incollati prima di proseguire. 
Preparate adesso le due parti del tetto: per ciascuna dovrete unire 6 savoiardi. Questa volta però la ghiaccia andrà messa sul lato di ogni savoiardo [16]. Affiancateli tra loro facendoli aderire bene [17] e mettete ad asciugare anche questi [18]. Nel frattempo coprite la glassa con un canovaccio umido e mescolatela di tanto in tanto. 
Solo quando tutto sarà completamente asciutto e solidificato potrete iniziare a comporre la baita di savoiardi. Prendete una delle due facciate da 8 savoiardi e utilizzando un coltello seghettato create la porta. Dovrete ritagliare un rettangolo ben centrato largo circa 3 cm e lungo quanto 4 savoiardi (19-20). Adesso riprendete la parte laterale ormai asciutta (quella formata da 5 savoiardi) e spennellate la base con la ghiaccia [21]
posizionatela poi al lato del piatto [22]. In questo modo una volta asciutta resterà ferma. Fate la stessa cosa anche per l'altro blocco di savoiardi da 5, spargendo la glassa e sistemandolo in maniera parallela all'altro ad una distanza uguale a quella di un savoiardo intero (ovvero 10 cm) [23]. A questo punto dovrete "incollare" anche il retro e la facciata della baita ai blocchi laterali: per incollare il retro (il blocco da 8 savoiardi senza porta) spargete la glassa nel punto di congiunzione, delicatamente senza muovere i blocchi [24] 
e fate aderire il blocco senza porta [25]. Ripetete la stessa operazione anche per la parte anteriore della casa (26-27).
Preparate poi altri 3 savoiardi che saranno le vostre travi, aiuteranno a sorreggere il tetto: spuntateli sempre per obliquo (come fatto al passaggio 5, rispettando le stesse misure dal più grande al più piccolo) e utilizzando la ghiaccia reale incollateli a metà dei 2 blocchi laterali [28]. A questo punto lasciate asciugare completamente. Dopodiché spargete la glassa sui ritagli obliqui [29], poi molto delicatamente appoggiate un lato [30], 
e poi l'altro [31]. Prendete poi altri 2 savoiardi, spalmate sulla base la ghiaccia e posizionateli in lungo, uno dopo l'altro, sulla parte in cui si uniscono i due lati del tetto. Spolverizzate il tutto con lo zucchero a velo [32]. Poi preparate la ghirlanda intrecciando due rametti di rosmarino, pinzandoli con una spillatrice se necessario a mantenerli uniti. Incastrate un pezzetto di stecchino tra due savoiardi, all'interno della glassa e utilizzatelo per appendere la ghirlanda. Decorate la baita con i pezzetti di anice stellato e con i bastoncini di cannella, sistemandoli come se fossero una catasta di legna. 