Per preparare i crostini rustici di polenta, in un tegame portate a ebollizione 1 litro d’acqua, salatela, aggiungete un cucchiaio d’olio e incorporate la polenta istantanea a pioggia [1]. Mescolate bene con una frusta per evitare che si formino dei grumi continuando fino a che la polenta non raggiungerà la consistenza desiderata [2]. Versatela quindi in uno stampo da plumcake leggermente oliato [3] e fatela rassodare (ci vorrà almeno un’ora).
Intanto iniziate a preparare la farcitura: sbriciolate la salsiccia in una padella antiaderente [4], fatela bene rosolare e poi sfumate con il vino rosso [5]. Quando il vino sarà evaporato, aggiungete una manciata di semi di finocchietto e portate a termine la cottura [6].
Quando la polenta sarà ben fredda, estraetela dallo stampo e con un coltello affilato ricavatene dodici fette di 2 cm circa di spessore [7]. Riscaldate una piastra che avrete unto con un po’ d’olio [8] e abbrustolitevi le fettine di polenta da entrambi i lati [9].
Quando i crostini saranno caldi e dorati [10] posateli su un piatto di portata e copritene 6 con le lamelle di fontina (che si scioglierà subito sul crostini caldo) [11] e una fetta di speck, e i restanti 6 con un cucchiaio di stracchino ciascuno [12] e un cucchiaio di salsiccia rosolata. Servite i crostini rustici di polenta ben caldi!