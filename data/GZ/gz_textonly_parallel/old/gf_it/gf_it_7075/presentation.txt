Siete già alle prese con i menù delle feste? O volete fare dei tentativi per creare un aperitivo semplice ma allo stesso tempo davvero speciale? Il trucco è nell'idea e nella combinazione degli elementi: frittura di gamberi con salsa al mango. Carnosi gamberi vengono avvolti da una panatura super croccante realizzata con il pane bianco giapponese - l'oramai famoso panko - e i cornflakes. Questi doratissimi e croccantissimi gamberi saranno ancora più buoni se tuffati in una salsa esotica al mango, insaporita con peperoncino ed erba cipollina. Aprite le danze di pranzi o cenoni con questa frittura di gamberi con salsa al mango... e se avete gradito l'abbinamento dei crostacei con la frutta tropicale, non perdetevi il ceviche di gamberi!