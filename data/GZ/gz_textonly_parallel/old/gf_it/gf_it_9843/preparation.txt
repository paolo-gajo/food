Per preparare la torta salata con peperoni e formaggio cominciamo proprio dai 3 peperoni. Dopo averli lavati e asciugati, metteteli su una leccarda con carta forno [1], poi cuoceteli in forno a 180° per circa 40 minuti rigirandoli un paio di volte [2]. Una volta cotti metteteli in un sacchetto di plastica alimentare, chiudete e lasciateli raffreddare [3].
Successivamente sarà più facile spellarli [4] e pulirli dei semi e dei filamenti [5]. A questo punto tagliateli a striscioline spesse 1 cm [6],
e mettetele a scolare per una mezzoretta in un colino [7]. Poi raccogliete in una ciotola e condite con poco sale, pepe, un pochino d'olio [8], le foglie di un rametto di menta [9],
e infine l'aceto [10]. Mescolate e mettete un attimo da parte [11]. Srotolate la pasta sfoglia e piegatela a metà dalla parte lunga [12].
Sistemate in uno stampo rettangolare da 20x16cm la carta forno [13] e sopra adagiate la sfoglia [14] bucherellate la base con i rebbi di una forchetta [15].
Grattugiate l'edamer attraverso una grattugia a fori larghi [16] e cospargete la superficie della sfoglia [17]. Coprite con i peperoni disposti in diagonale [18], 
alternando le striscioline colorate a due a due [19]. Ecco pronta la torta salata per la cottura in forno [20]: cuocete nella parte bassa del forno già caldo a 200° per circa 30-35 minuti o finché la sfoglia risulterà asciutta e dorata [21].
Lasciatela intiepidire qualche minuto prima di sformarla su un piatto da portata [22], cospargete con le foglie di menta rimaste [23] e gustate la vostra torta salata con peperoni e formaggio ancora tiepida [24].