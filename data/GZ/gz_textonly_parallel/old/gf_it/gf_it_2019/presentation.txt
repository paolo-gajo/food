Dolci sospiri, sospiri di Bisceglie, dolci della sposa… sono solo alcuni dei nomi usati per riferirsi a un tradizionale prodotto della pasticceria pugliese, originario della città di Bisceglie ma conosciuto e apprezzato in tutta la provincia e oltre! Basta il nome a evocare la delicatezza di questo dolce semplice ed elegante, la cui ricetta viene tutelata dal 2014 come presidio Slow Food: una piccola cupola di leggerissimo impasto velata di glassa che nasconde al suo interno una squisita crema pasticcera, capace di far sospirare di piacere chiunque la assaggi. Si tratta di una ricetta antichissima, documentata già ai primi del ‘500 negli appunti di un viaggiatore di passaggio, intorno alla quale si intrecciano varie leggende che, pur trovando pochi riscontri storici, contribuiscono a raccontare l’identità di un territorio: qualcuno narra che i dolci sospiri furono creati dalle suore clarisse di Bisceglie per festeggiare le nozze fra Lucrezia Borgia e il Conte di Conversano, il matrimonio non ebbe mai luogo e gli ospiti si consolarono gustando questi deliziosi pasticcini; qualcun altro invece ritiene che siano opera di un giovane pasticciere innamorato che decise di ricalcare le morbide forme del seno della sua amata. Altri ancora, infine, sottolineano la somiglianza tra la forma di questo dolce e il perimetro dell’antica cinta muraria di Bisceglie… tante leggende, appunto, e una sola certezza: dopo averli assaggiati, anche voi non potrete fare a meno di sospirare dolcemente di piacere!