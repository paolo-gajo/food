Per preparare le castagnole di ricotta cominciate lasciando quest’ultima a scolare del siero in eccesso. Per farlo vi basterà sistemare la ricotta in un setaccio e lasciarla sgocciolare 2 ore all’interno di un recipiente (meglio se tenuta in frigo!). Trascorso il tempo setacciatela e versatela in un recipiente [1] unite l'uovo e lo zucchero [2], mescolate energicamente, per amalgamare tutti gli ingredienti. Grattugiate la scorza di un’arancia, precedentemente lavata e asciugata [3]
e mescolate ancora. Poi incorporate farina e lievito che avrete setacciato preventivamente [4], aggiungendo un cucchiaio alla volta al composto, così da non formare grumi e mescolate con una spatola. Quando avrete inserito tutta la farina noterete che l’impasto risulterà morbido e appiccicoso [5], quindi per poter formare delle palline di circa 16 grammi l’una, infarinandovi spesso le mani per riuscire a dare la forma [6].
Con queste dosi, dovreste ottenere circa 30 castagnole [7]. In un tegame versate abbondante olio di semi di arachide e non appena sarà arrivato alla temperatura di 170° (da tenere sotto controllo con un termometro da cucina) immergete poche sfere per volta [8], in questo modo la temperatura non si abbasserà troppo e le castagnole non si inzupperanno d’olio. Dopo 3-4 minuti di cottura, saranno dorate e pronte per essere scolate [9].
Mano a mano che le cuocete adagiatele su carta assorbente da cucina [10]. A questo punto le vostre castagnole di ricotta sono pronte per essere spolverizzate con lo zucchero a velo [11]. E non vi resterà che gustarle [12]!