Per preparare i panzerotti alla crema di pomodori secchi e scamorza incominciate con la crema di pomodori secchi; frullate i pomodori insieme al loro olio in un mixer dotato di lame [1] fino ad ottenere una crema densa ed omogenea [2] che andrete a trasferire in una ciotola [3].
Tagliate la scamorza affumicata a cubetti [4], poi asciugate le alici dal loro olio con della carta assorbente. Una volta pronto il ripieno, prendete un dischetto di pasta alla volta [5] e farcitelo con un cucchiaino di crema di pomodori secchi che avete preparato [6];
aggiungete qualche cubetto di formaggio [7] e un filetto di alice [8]. Spennellate i bordi con una parte di albume [9],
quindi richiudete i dischi a metà [10], premendo bene con le dita per ottenere una mezzaluna; sigillate i bordi con i rebbi di una forchetta [11] e procedete in questo modo fino a terminare tutti gli ingredienti [12].
Fate scaldare l’olio per friggere in una padella ampia [13]. Quando l’olio avrà raggiunto la temperatura di 180° (potete controllare con un termometro da cucina), friggete 2-3 panzerotti alla volta [14] fino a quando non diventeranno dorati e croccanti [15].
Scolate i panzerotti dall’olio in eccesso con una schiumarola e fateli asciugare su carta assorbente [16]. Una volta terminato [17], potete servire e gustare i vostri panzerotti alla crema di pomodori secchi e scamorza ben caldi [18].