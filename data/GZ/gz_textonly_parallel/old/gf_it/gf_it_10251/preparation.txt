Per preparare la ghirlanda di stelline iniziate dalla pasta frolla al cacao e nocciole: ponete nel mixer la farina setacciata e il burro freddo di frigo a pezzi [1]; azionatelo per realizzare un composto sabbioso, quindi aggiungente la farina di nocciole [2] e fate andare di nuovo le lame. Trasferite il composto ottenuto su un piano di lavoro e create la classica forma a fontana: al centro ponete l'uovo [3]
poi incidete una bacca di vaniglia ed estraetene i semini raschiando con la lama di un coltello [4]. Quindi versateli al centro della fontana; aggiungete anche lo zucchero a velo e la pasta di nocciole [5] e iniziate ad impastare velocemente [6], fino ad ottenere una consistenza compatta e liscia.
Spolverizzate il panetto di frolla con il cacao amaro setacciato [7] e amalgamatelo all'impasto [8]. Ora che avrete ottenuto un panetto liscio e compatto, appiattitelo leggermente e avvolgetelo nella pellicola trasparente [9]: lasciatelo riposare almeno 30 minuti in frigorifero.
Passato il tempo necessario, riprendete il panetto di frolla e stendetelo dello spessore di 1 cm su un piano di lavoro leggermente infarinato [10]. Quindi coppate con le forme di stelline grandi, medie e piccole (11-12). Potete rimpastare velocemente la frolla e continuare fino ad esaurire l'impasto.
Prendete una leccarda, spennellatela con il burro e foderate con carta da forno (in questo modo la carta da forno aderirà perfettamente); disegnate un cerchio di 22 cm di diametro, quindi iniziate ad adagiare le stelline alternando le grandi e le medie e in mezzo quelle piccole (13-14-15). Ponete il tutto in frigorifero a rassodare per circa 15 minuti, così che tengano bene la forma in cottura.
Infornate in forno statico preriscaldato a 170° per 15 minuti (se forno ventilato potete fare una prova cuocendo una stellina di ogni misura e regolarvi meglio con tempi e temperatura, solitamente 20° in meno e 8-10 minuti in meno rispetto al forno statico). Quando le stelline saranno cotte [16], trasferitele delicatamente su una gratella per farle raffreddare completamente [17]. Intanto preparate la ghiaccia reale: in una ciotola ponete gli albumi e iniziate a montarli con uno sbattitore elettrico [18]. 
Quindi unite poco alla volta lo zucchero a velo setacciato [19] e 2 gocce di limone, fino ad ottenere una consistenza fluida [20]. Trasferite la ghiaccia in una sac-à-poche usa e getta senza bocchetta a cui potete praticare un forellino in punta [21].
Una volta che saranno completamente fredde, decorate le stelline disegnando il bordo (22-23) o realizzando le decorazioni che più preferite per il vostro centrotavola di stelline [24]!