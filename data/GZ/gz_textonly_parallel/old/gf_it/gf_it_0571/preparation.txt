Per prima cosa tagliate il pollo [1] a cubetti, dopodichè sbucciate e tritate la cipolla e l’aglio, quindi metteteli in un tegame assieme a 30 gr di burro e 2 cucchiai di olio extravergine di oliva e lasciate appassire lentamente a fuoco basso per almeno 10-15 minuti. Unite quindi il pollo al soffritto [2]; fatelo rosolare per 10 minuti su tutti i suoi lati, poi aggiustate di sale e pepe. Pulite i funghi (guarda come fare cliccando qui ), tagliateli a metà [3], aggiungeteli al pollo e fateli cuocere per 5 minuti girando ogni tanto.
Subito dopo unite il vino bianco [4] e lasciate cuocere il tutto a fuoco dolce. Intanto, mettete 40 gr di burro in un tegame e quando sarà sciolto unite 20 gr di farina [5]; mescolate fino a quando il composto sarà color beige, aggiungete 500 ml di brodo di pollo [6] e fate addensare a fuoco dolce.
Unite al composto ottenuto il pollo con i funghi [7], amalgamate per bene gli ingredienti, poi unite la senape [8], la panna fresca [9] e quindi cuocete per qualche altro minuto, fino a che la salsa non sarà densa. Spegnete il fuoco, aggiungete qualche fogliolina di timo fresco e servite il pollo alla crema ben caldo.