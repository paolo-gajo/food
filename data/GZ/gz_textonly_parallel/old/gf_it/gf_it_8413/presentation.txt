La pasta al forno è una delle tipiche preparazioni domenicali, una saporita e sostanziosa pasta che incontra il gusto di tutti in famiglia. In ogni casa esiste una ricetta con le sue varianti, vegetariane e non, e dopo quella gratinata con gli spinaci, quella con le melanzane e quella con broccoli e pancetta vogliamo proporvi un'altra versione senza pomodoro ma ugualmente appetitosa: la pasta al forno bianca. I fusilli, insaporiti con un condimento a base di zucchine, piselli e dadini di prosciutto cotto, sono conditi con una morbida besciamella dal gusto davvero speciale perché preparata con l’aggiunta di ricotta vaccina. Una ricetta originale per portare in tavola una sfiziosa alternativa alla classica pasta al forno e stupire i vostri familiari e amici con idee sempre nuove!