Per realizzare la pasta al forno bianca iniziate dalla besciamella: scaldate in un pentolino il latte [1] e aromatizzatelo con la noce moscata grattugiata [2]. Intanto sciogliete il burro, a fuoco basso, in un altro pentolino [3].
Quando è sciolto il burro aggiungete la farina in una volta sola [4] e mescolate continuamente per 1-2 minuti con una frusta [5]. Ora che è pronto il roux versate il latte caldo in 2-3 volte mentre mescolate [6].
Cuocete continuando a girare finché la salsa non avrà raggiunto la giusta consistenza liscia e cremosa [7]; aggiustate di sale. Incorporate la ricotta [8] e mescolate per amalgamarla in modo omogeneo [9]. Trasferite la besciamella in una ciotola e copritela con la pellicola a contatto per farla raffreddare.
Occupatevi del condimento: tagliate il prosciutto a dadini di circa 1 cm [10] e poi le zucchine a mezzaluna [11]. Scaldate l'olio in una padella, aggiungete l'aglio privato dell'anima e rimuovetelo una volta imbiondito [12].
Aggiungete prima le zucchine [13] e poi i piselli [14]. Saltate per un paio di minuti e infine unite il prosciutto cotto [15]. Salate, pepate e cuocete per una decina di minuti; le verdure dovranno risultare belle croccanti.
Nel frattempo mettete sul fuoco una pentola con acqua abbondante. Una volta a bollore, salate e versate la pasta [16]. Scolatela al dente [17] e trasferitela nel tegame con il condimento [18].
Saltate brevemente per far insaporire il tutto [19]. Rimestate la besciamella e versatela in padella a fuoco spento [20], amalgamando bene [21].
Trasferite la pasta in una pirofila da forno del diametro di circa 25 cm [22], livellate e cospargete la superficie con il Parmigiano Reggiano grattugiato [23]. A questo punto gratinate in forno preriscaldato a 230° in modalità grill per circa 6-8 minuti. Gustate la vostra pasta al forno bianca calda o tiepida [24]!