Pe preparare il pane tricolore, sciogliete il lievito di birra disidratato in poca acqua tiepida (presa dai 250 ml che servono per l'impasto) e unite il malto [1] (potete sostituire il malto con lo zucchero: in questo caso aggiungetelo alla farina setacciata). Mescolate con un cucchiaino e unite il composto alla farina setacciata e versata nella ciotola di una planetaria [2]; lavorate gli ingredienti con la frusta a foglia a velocità media, poi unite l'uovo [3]
e la dose di acqua tiepida indicata per l'impasto [4]. Continuate ad impastare e quando il composto sarà omogeneo, fermate la planetaria e sostituite la frusta con il gancio [5], versate il sale [6]
lavorate l'impasto a velocità media e aggiungete il burro ammorbidito a pezzetti, aspettando che si assorba un pezzo prima di procedere con il successivo [7]. Lavorate l'impasto per almeno 10 minuti fino a quando non sarà omogeneo, liscio e scenderà a nastro [8]. Trasferitelo in una ciotola [9], coprite con pellicola e fate lievitare in forno spento con luce accesa per almeno 2 ore (dovrà raddoppiare il suo volume).
Nel frattemo lavate gli spinaci e stufateli in padella con un filo d'olio coperti con un coperchio (10-11). Una volta cotti, fateli rafferddare e poi versateli nel frullatore [12]
aggiungete 20 ml di acqua e frullate il tutto [13] fino ad ottenere un composto cremoso; scolate poi la crema dall'acqua in eccesso [14]. Quindi riprendete l'impasto che avrà raddoppiato il suo volume [15]
trasferitelo su un piano di lavoro leggermente oleato e dividetelo in tre parti (potete avvolgere in pellicola quelle che non utilizzate al momento) e conditene una con gli spinaci [16] impastando per amalgamarli in maniera omogenea [17]. Quindi imburrate e foderate con carta da forno uno stampo da plumcake di 30x11 cm e poente l'impasto verde all'interno [18].
Proseguite maneggiando l'impasto chiaro e per dargli la forma a filoncino delle stesse dimensioni dello stampo [19] e ponetelo sopra all'impasto verde nello stampo. Condite poi l'ultima parte di impasto con il concentrato di pomodoro [20] e la paprika [21].
Procedete nello stesso modo e adagiate anche l'impasto rosso nello stampo [22]. Coprite con pellicola trasparente [23] e lasciate lievitare per almeno 30 minuti al riparo da correnti d'aria. Passato il tempo necessario, infornate il pane tricolore in forno statico preriscaldato a 200° per circa 60 minuti (180° per 50 minuti se forno ventilato). Verificate la cottura con uno stecchino prima di terminare la cottura; quando il pane tricolore sarà cotto, sfornatelo e lasciatelo raffreddare almeno 20 minuti nello stampo [24] e poi capovolgetelo su una gratella per farlo freddare completamente!