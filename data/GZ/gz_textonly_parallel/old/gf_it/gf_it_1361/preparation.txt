Per preparare le crepe iniziate rompendo le uova in una ciotola dai bordi alti [1] mescolate con una forchetta e unite il latte [2]. Mescolate accuratamente per amalgamare questi due ingredienti [3].
Posizionate un colino sul recipiente e poi setacciate la farina nella ciotola [4], (per comodità potete anche aggiungerla in due tempi e mescolare così da evitare la formazione di grumi). Poi con le fruste mescolate energicamente per assorbire la farina [5]. Continuate a mescolare fino ad ottenere un composto omogeneo, vellutato e privo di grumi [6].
A questo punto coprite la ciotola con della pellicola alimentare trasparente e lasciate riposare per almeno 30 minuti in frigorifero [7]. Trascorso il tempo mescolate l’impasto per farlo rinvenire e poi scaldate una crepiera da 16 cm e ungetela con una noce di burro. Una volta a temperatura versate un mestolo di impasto sufficiente a ricoprire la superficie della padella [8]: potete aiutarvi con l'apposito stendi pastella per crepe oppure ruotare la padella fino a distribuire il composto uniformemente; si consiglia di eseguire queste operazioni molto in fretta, poiché la pastella cuocerà rapidamente. Trascorso circa 1 minuto a fuoco medio-basso, dovreste notare una leggera doratura, i bordi tenderanno a staccarsi perciò potrete girare la prima crepe aiutandovi con una paletta [9].
Cuocete anche l'altro lato per 1 minuto circa, aspettando che prenda colore [10]. Una volta cotta la prima, strasferitela su un piatto da portata o su di un tagliere. Ripetete questa operazione fino a finire l’impasto, dovreste ottenere così 17 crepe del diametro di 16 cm: impilate le crepe così resteranno morbide [11]. Lasciate raffreddare e nel frattempo preparate la farcia. In una ciotola versate la panna, lo zucchero a velo [12]
e i semi di mezzo baccello di vaniglia [13]. Montate il tutto con le fruste elettriche [14]. Prendete poi un anello in metallo da 16 cm e posizionatelo su un vassoio, dove avrete adagiato un foglio di carta forno. Prendete una crepe e cospargetela con uno strato sottile di crema chantilly [15].
Posizionatela poi all'interno dell'anello, facendo in modo che la crema sia rivolta verso di voi (16-17). Prendete la seconda crepe, ricopritela con la crema [18] 
e posizionatela sopra alla precedente [19]. Proseguite in questo modo fino a terminare tutte le crepe, tranne una, che dovrete posizionare sopra alle altre senza crema [20]. Pressate leggermente con le mani per compattare il tutto [21], coprite con pellicola e riponete in frigorifero per almeno 30 minuti. 
Prima di estrarre la torta dal frigo, preparate la ganache. Tritate il cioccolato fondente [22] e trasferitelo in una ciotola. Ponete in un pentolino la panna, il glucosio [23], la scorza d'arancia e la cannella [24]. 
Portate il tutto a bollore a fuoco basso [25], poi versate immediatamente la panna all'interno del cioccolato filtrandola con un colino [26]. Mescolate con una spatola, sino a ottenere una ganache liscia [27]. 
Riprendete la torta di crepe dal frigo, estraete l'anello (28-29) e trasferitela su una gratella [30]. 
Versate metà della ganache sulla torta [31] e utilizzando una spatola spargetela sulla superficie [32] e sui bordi laterali [33]. Riponete in frigorifero per 10 minuti. 
Poi versate sopra la ganache rimasta [24] e spargetela nuovamente con la spatola [35]. Poi riponete in frigorifero e aspettate almeno 30 minuti prima di servire la vostra torta di crepe [36]! 