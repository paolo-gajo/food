La pasta con i crostacei è un classico della cucina italiana che si può adattare a vari tipi di menù: con scampi e cognac per le festività, con la panna per le occasioni informali o addirittura col guanciale per i più audaci. La pasta con gamberoni è un’ottima via di mezzo, semplice ed elegante al tempo stesso! Per completare la cottura degli spaghetti abbiamo realizzato un fumetto con i carapaci, un piccolo trucco già utilizzato per altri primi piatti come le bavette con polpo e gamberi. In questo modo non solo otterrete un condimento cremoso senza aggiungere grassi, ma esalterete anche tutto il sapore e il profumo del mare. Completate con della scorza di limone grattugiata, prezzemolo e un pizzico di peperoncino e la pasta con gamberoni sarà pronta per essere servita fra gli applausi di tutti!