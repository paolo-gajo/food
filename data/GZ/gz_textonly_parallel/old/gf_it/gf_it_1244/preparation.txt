Per preparare la pasta con gamberoni, per prima cosa pulite i crostacei: rimuovete la testa, le zampe e il carapace [1], poi incidete il dorso ed estraete l’intestino [2]. Tenete da parte gli scarti che vi serviranno per la preparazione del fumetto [3].
Dividete a metà i pomodorini per il fumetto, e in quarti quelli restanti [4]. Infine mondate e tritate grossolanamente gli scalogni [5]. Passate ora alla preparazione del fumetto: scaldate l’olio in una pentola capiente e aggiungete lo scalogno [6].
Unite anche gli scarti dei gamberi [7] e fateli rosolare mescolando con un mestolo di legno, poi sfumate con il vino bianco [8] e aromatizzate con i grani di pepe [9].
Aggiungete anche il prezzemolo [10] e i pomodorini tagliati a metà [11], poi coprite con l’acqua [12].
Cuocete a fuoco medio per circa 30 minuti, utilizzando una schiumarola per eliminare la schiuma che si formerà in superficie [13]. Nel frattempo portate a bollore una pentola di acqua per cuocere la pasta. Trascorsi circa 20 minuti di cottura del fumetto, scaldate l’olio in una padella e fatelo insaporire per qualche minuto con il peperoncino e gli spicchi di aglio in camicia. Aggiungete i gamberoni [14] e fateli rosolare per 1-2 minuti, poi sfumate con il vino bianco [15].
Quando il vino sarà completamente evaporato, eliminate l’aglio e rimuovete i gamberoni dalla padella, lasciando il fondo di cottura [16]. Tenete i gamberoni da parte coperti. Aggiungete i pomodorini tagliati in quarti nella stessa padella [17] e cuocete per circa 5 minuti [18].
Nel frattempo l’acqua sarà arrivata a bollore, quindi salate e cuocete la pasta per 3-4 minuti, perché dovrà finire la cottura in padella [19]. Nel frattempo filtrate il fumetto [20]. Scolate la pasta molto al dente e trasferitela nella padella [21].
Portate a cottura la pasta aggiungendo il fumetto poco per volta[22], come per un risotto [23]. Una volta cotta, aggiungete i gamberoni [24] e aggiustate di sale e di pepe.
Rifinite il piatto con il prezzemolo tritato [25] e la scorza di limone grattugiata [26]. La vostra pasta con gamberoni è pronta per essere servita [27]!