Quante volte vi sarà capitato di assaggiare un dolce, chiederne la ricetta ma puntualmente dimenticare le dosi? La soluzione a questo inconveniente ce la fornisce una deliziosa ricetta bretone: il quatre quarts. Si tratta di un dolce soffice e goloso, che non è solo semplice da realizzare ma è facile ricordarne gli ingredienti: quatre quarts si riferisce proprio al fatto che gli ingredienti avranno le stesse dosi, basta pesare le uova e prendere come riferimento questa dose per pesare anche farina, zucchero e burro. In questo modo ciascun ingrediente rappresenterà ¼ del peso totale della torta. Una piccola astuzia che vi permetterà di realizzare un dolce morbido e profumato senza scomodare i ricettari! Il quatre quarts è una torta morbida e profumata, il suo gusto delicato la rende perfetta per la colazione o un brunch per tutta la famiglia.