Per preparare gli gnocchi di ricotta, inanzitutto sistemate la ricotta all'interno di un colino e traferitela in frigorifero per almeno 2 ore, coperta con pellicola trasparente, fino a che perderà il liquido in eccesso [1]. Poi versate la quantità di olio indicata in un tegame, aggiungete uno spicchio d'aglio intero sbucciato [2] e lasciatelo imbiondire. A questo punto versate la passata di pomodoro [3],
aggiustate di sale, mescolate [4], poi coprite con un coperchio e cuocete per circa 30 minuti mescolando di tanto in tanto; dopodichè eliminate l'aglio [5] e aggiungete le foglioline di basilico [6].
Nel frattempo riprendete la ricotta e setacciatela raccogliendola in una ciotola [7], aggiungete il Parmigiano grattugiato [8], le uova leggermente sbattute [9], un pizzico di sale e di pepe. 
In ultimo aggiungete anche la farina poco per volta [10], in modo da regolarvi sulla consistenza e impastate il tutto velocemente con le mani [11], giusto il tempo di ottenere un impasto omogeneo, soffice e compatto. Trasferite l'impasto su un piano di lavoro [12]. Prima di iniziare a realizzare gli gnocchi, mette sul fuoco un tegame capiente con abbondante acqua da salare quando bolle.
Poi spolverizzate la spianatoia con la semola rimacinata e lavorate un pezzetto di impasto alla volta, per trasformarlo in un filoncino di circa 2 cm di diametro [13]. Utilizzando un tarocco leggermente infarinato (o la lama di un coltello) nella semola tagliate dei tocchetti da 1,5 cm [14] e man mano che saranno pronti trasferiteli su un canovaccio spolverizzato con altra semola [15].
Una volta che avrete terminato tutto l'impasto [16], cuocete i vostri gnocchi di ricotta in 3 volte, in modo da evitare che si affollino nel tegame e non cuociano alla perfezione. Quindi versatene un pò nel tegame con acqua bollente (fate bollire a fiamma moderata in modo che l'acqua frema durante la cottura degli gnocchi e non bolla con veemenza) [17], fino a che non risaliranno a galla; civorranno pochi istanti, poi scolateli con una schiumarola [18] 
e traferiteli nel tegame con il sugo [19]; mescolate e proseguite a bollire un altro pò di gnocchi, ripetendo la stessa operazione. Una volta pronti [20] servite rapidamente i vostri gnocchi di ricotta [21].