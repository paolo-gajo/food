Per realizzare la pasta al pesto di broccoli iniziate dal pesto: lavate i broccoli dividete le cimette dal gambo centrale [1] e fatele sbollentare per 5 minuti [2], poi scolatele e versatele in una ciotola colma di acqua e ghiaccio [3] per farle raffreddare e mantenere vivo il colore.
Quando i broccoli si saranno raffreddati scolateli dall’acqua ghiacciata e asciugateli con un panno carta. Trasferite i broccoli nel mixer, aggiungete le foglie di basilico [4], le mandorle pelate, i pinoli, il Grana Padano DOP grattugiato [5], il pizzico di sale e metà dell’olio extravergine di oliva [6]. Azionate le lame per frullare tutti gli ingredienti e aggiungete a filo il restante olio, se il composto dovesse risultare troppo asciutto aggiungete altro olio.
Il pesto deve risultare cremoso, ponetelo in una ciotolina [7] copritelo con pellicola. Cuocete la pasta in abbondante acqua bollente, salata a piacere [8]. Intanto mettete il pesto in una padella ampia, stemperatelo con un mestolo di acqua di cottura [9] per renderlo più morbido.
Scolate le farfalle al dente, [10] e trasferitele nella padella con il pesto [11], lasciate insaporire a fuoco basso per qualche minuto mescolando con un cucchiaio. La pasta al pesto di broccoli è pronta per essere portata in tavola [12], gustatela subito!