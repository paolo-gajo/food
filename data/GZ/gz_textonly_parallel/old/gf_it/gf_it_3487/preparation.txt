Per preparare la terrina di pesce e spinaci iniziate dalla pulizia del pesce: prendete il salmone, eliminate la pelle e le lische, se presenti, aiutandovi con una pinzetta [1], quindi tagliatelo a tocchetti [2] e mettetelo da parte. Passate alla pulizia dell’orata: eliminate la pelle, sfilettatela [3]
e togliete le eventuali lische con una pinzetta [4], quindi tagliatela a tocchetti [5]. Procedete allo stesso modo per pulire il pesce persico e tagliate anch’esso a tocchetti. In una padella antiaderente, con due cucchiai di olio e uno spicchio di aglio, fate cuocere a fuoco moderato il salmone, sfumate con 30 gr di vino bianco [6], quindi aggiustate di sale e pepe
e aggiungete il prezzemolo tritato [7]. Cuocete il tutto per pochi minuti finché il salmone si sarà dorato, poi mettetelo da parte [8]. Fate poi cuocere il pesce persico e l’orata nello stesso modo, sempre con due cucchiai di olio e uno spicchio di aglio [9],
sfumando con il restante vino bianco [10], aggiungendo una manciata abbondante di prezzemolo tritato [11] e aggiustando di sale e pepe. Lasciate cuocere il tutto per pochi minuti a fuoco moderato, quindi mettete il pesce cotto da parte.
Mondate e lavate bene sotto l’acqua corrente gli spinaci, scolateli e fateli saltare per pochi minuti, a fuoco moderato, in una padella antiaderente con due cucchiai di olio, tre spicchi di aglio e i filetti di acciughe [13]. Quando saranno cotti spegnete il fuoco e tenete anch’essi da parte [14], ma al caldo. In tre ciotole diverse piene di acqua fredda mettete in ammollo la gelatina in fogli: 5gr per il salmone, 5 gr per l’orata e il persico e 7 gr per gli spinaci [15].
Con un mixer frullate gli spinaci insieme alla ricotta [16] e, se necessario, aggiustate di sale e pepe. Aggiungete la gelatina in fogli ben strizzata al composto di spinaci, ancora caldo, e fatela sciogliere accuratamente [17]. Frullate ora il salmone con 100 ml di panna [18],
sciogliete la gelatina in fogli e in 50 ml di panna tiepida e amalgamatela al composto (19-20). Frullate quindi il persico e l’orata con 100 ml di panna [21]
e anche qui aggiungete gli ultimi 5 gr di gelatina in fogli, sciolta in 50 ml di panna tiepida (22-23). Prendete uno stampo da plumcake delle dimensioni di 27x10 cm, foderatelo con la carta da forno e versatevi il composto di orata e pesce persico, quindi mettetelo a raffreddare in freezer per 15/20 minuti prima di procedere con il secondo strato [24].
Quando il composto sarà freddo e solido procedete aggiungendo il secondo strato, quello di spinaci, livellatelo bene e rimettete il composto in freezer a rassodare ancora per una ventina di minuti [25]. Infine versate nello stampo il composto di salmone, livellate bene e lasciate in frigorifero almeno per 4h [26]. Trascorso il tempo indicato, togliete la terrina di pesce e spinaci dallo stampo e servitela fredda [27].