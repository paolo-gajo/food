Per preparare le lasagne asparagi e raspadura , per prima cosa preparate la besciamella; fate sciogliere il burro e settacciate la farina a pioggia per creare il roux [1], mescolando con una frusta a mano. Aggiungete il latte leggermente caldo e mescolate fino a che non si sarà addensata [2]; salate e speziate con noce moscata. Alla fine della preparazione, a fuoco spento, incorporate il pecorino e mescolate per bene [3].
Pulite gli asparagi, poi cuoceteli in acqua bollente (deve bollire dolcemente) nell’apposita asparagiera, lasciando fuori le punte che cuoceranno con il vapore; gli asparagi si dovranno cuocere ma dovranno rimanere croccanti [4]. Scolate per bene gli asparagi: tagliate le punte (circa 5 cm di lunghezza) e affettate i gambi a rondelle. Mettete 30 g di burro a sciogliere in una padella e saltateci dentro i gambi degli asparagi salandoli (basteranno un paio di minuti ) [5]; in questo modo si asciugheranno dall’acqua di cottura residua e nello stesso tempo si insaporiranno. Fate la stessa cosa in un’altra padella con le punte degli asparagi stando attenti che non si sfaldino [6].
Passate ad assemblare le lasagne con asparagi e raspadura: mettete sul fondo di una teglia (o pirofila) di 18x28 cm 3 cucchiai di olio e uno strato di besciamella [7], poi stendete il primo strato di lasagne all’uovo [8]. Ricoprite le lasagne con uno strato di asparagi e uno di besciamella [9].
Cospargete con un po' di pepe macinato e stendete uno strato di raspadura tagliata a fettine sottili e un po' di foglioline di timo [10]. Ripetete l'operazione alternando gli ingredienti fino ad ottenere 4 strati di lasagne. Terminate l'ultimo strato con la besciamella [11], poi aggiungete qualche fettina sottile di raspadura, le punte degli asparagi e una spolverata di pepe macinato e foglioline di timo. Infornate la lasagna asparagi e raspadura in forno statico preriscaldato a 160° per circa 30-40 minuti (se ventilato 140° per circa 20-30 minuti) [12]. Prima di servire le lasagne asparagi e raspadura lasciatele riposare fuori dal forno almeno 10 minuti perché si assestino e compattino meglio. Le vostre lasagne asparagi e raspadura sono pronte per essere servite!