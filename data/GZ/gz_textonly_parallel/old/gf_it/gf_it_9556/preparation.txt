Per realizzare le pesche di Prato iniziate dalla biga: in una ciotola (o in una planetaria con gancio) versate la farina, lo zucchero [1], il burro [2] e l’uovo [3].
Unite anche il lievito di birra sbriciolato [4] e quasi tutta l’acqua [5]. Mescolate per amalgamare gli ingredienti [6]. Se il composto risulta un po' troppo sodo, potete aggiungere la poca acqua rimanente. Non lavorate eccessivamente l'impasto, l'importante è che risulti omogeneo.
Formate una palla e copritela con i 375 g di farina che serviranno per il secondo impasto [7], poi lasciate lievitare per 1-1,5 ore [8]; in questo modo non si formerà la pellicina in superficie. Durante il tempo di lievitazione la biga dovrà quasi triplicare di volume [9].
Versate la biga con tutta la farina nella ciotola di una planetaria munita di gancio [10], poi aggiungete lo zucchero [11] e il burro [12].
Unite anche quasi tutte le uova [13], il miele [14] e il sale [15].
Aromatizzate con la scorza d’arancia grattugiata [16] e i semi della bacca di vaniglia [17]. Azionate la planetaria a bassa velocità per amalgamare il tutto [18], dopodiché valutate se aggiungere un altro po' di uova in base alla consistenza del composto che dovrà essere omogeneo e non troppo duro. Continuate a mescolare con la planetaria finché non sentirete più il rumore dell’impasto che sbatte contro la ciotola. A questo punto potete aumentare la velocità e continuare a mescolare finché l’impasto non si staccherà dalle pareti e sarà liscio, asciutto e ben incordato.
Verificate che si sia formata la maglia glutinica prendendo un pezzettino di impasto e allargandolo tra le dita: se non si strappa e risulta elastico e trasparente vuol dire che è pronto [19]. Aiutatevi con un tarocco per trasferire l’impasto sul piano di lavoro [20], poi fate una pirlatura con le mani. Riponete l’impasto in una ciotola, spolverizzate con farina [21] e lasciate lievitare per circa un'ora e mezza, coperto con pellicola o con un canovaccio; dovrà aumentare il volume di 2-2,5 volte.
Trascorso il tempo di lievitazione [22], trasferite l'impasto sul piano di lavoro leggermente infarinato e dividetelo l’impasto in 5 porzioni da circa 100 g l’una, poi formate dei filoncini dalla forma regolare [23]. Dividete i filoncini in 8 parti uguali del peso di circa 12 g l’una [24].
Formate delle piccole palline sul piano di lavoro senza aggiungere farina [25], poi sistematele su una leccarda foderata con carta forno distanziandole l’una dall’altra [26]. Schiacciatele leggermente partendo dalla prima [27].
Fate riposare per 10 minuti, poi schiacciatele nuovamente; in questo modo le palline cresceranno a forma di semisfera [28]. Coprite la leccarda con pellicola (o canovaccio) e lasciate lievitare per circa 2 ore, dovranno quasi triplicare di volume [29]. Cuocete le palline in forno statico preriscaldato a 200° per 6-7 minuti; quando avranno assunto un color miele-nocciola, sfornate e lasciate raffreddare [30].
Per preparare la crema pasticcera versate il latte e la panna in un pentolino [31], poi aromatizzate con 2-3 pezzi interi di scorza di limone [32] e i semi di mezza bacca di vaniglia [33].
Aggiungete metà dello zucchero [34] e fate scaldare il tutto a fiamma bassa. Nel frattempo versate la metà restante dello zucchero in un altro pentolino insieme alla farina setacciata [35] e all’amido di mais [36].
Aggiungete il sale [37] e mescolate con una frusta. Quando il composto di latte e panna è caldo versatene una piccola parte sulle polveri [38] e mescolate energicamente con la frusta per eliminare tutti i grumi [39]. Intanto rimettete il pentolino sul fuoco per portarlo a sfiorare il bollore.
Quando avrete ottenuto una crema perfettamente liscia unite i tuorli [40] e mescolate ancora con la frusta [41]. Non appena il composto di latte e panna inizierà a sobbollire, rimuovete la scorza e finite di versarlo nel composto di tuorli [42].
Rimettete il pentolino sul fuoco e mescolate continuamente fino a quando la crema raggiungerà il primo bollore e comincerà a formare delle righe [43]. A questo punto spegnete il fuoco e versate la crema in una ciotola [44] che immergerete in una ciotola più grande riempita con acqua e ghiaccio. Mentre aspettate che si raffreddi, mescolate ogni tanto per evitare che si formi la pellicina in superficie; la consistenza dovrà essere liscia e cremosa, non compatta [45]. Una volta fredda, trasferite la crema pasticcera in un sac-à-poche senza bocchetta e riponete in frigorifero.
Per preparare la bagna versate l’acqua in un pentolino insieme allo zucchero [46] e al glucosio [47]. Quando lo sciroppo inizierà a fare le bollicine date una mescolata e aspettate che raggiunga il pieno bollore [48]. A questo puntoi spegnete e togliete il pentolino dal fuoco per evitare che evapori la parte acquosa.
Una volta che lo sciroppo sarà arrivato a temperatura ambiente aggiungete l’alchermes [49] e mescolate [50]. Al momento dell'utilizzo la bagna dovrà avere una temperatura compresa fra 30°-35°, quindi scaldatela leggermente e versatela in una ciotola [51].
Riprendete le semisfere che saranno ormai fredde e praticate un taglio alla base con la punta di un coltellino [52]. Poi inserite il pollice nella fessura per allargarla leggermente [53] e immergetele nella bagna [54]. Potete controllare di aver aggiunto 12 g di alchermes per ciascuna semisfera pesandole sulla bilancia dopo averle inzuppate.
Quando saranno tutte inzuppate, inserite circa 6 g di crema pasticcera nella fessura di ogni semisfera [55], poi aggiungete altri 6 g in superficie, per un totale di 12 g ciascuna [56]. Infine accoppiate le semisfere a due a due in modo che la base combaci e fuoriesca un po’ di crema dai lati [57].
Quando saranno tutte pronte [58] rotolate le pesche nello zucchero semolato, coprendole solo sui lati [59]. Decorate le vostre pesche di Prato con un pezzetto di scorza di arancia candita, come se fosse il picciolo [60]!