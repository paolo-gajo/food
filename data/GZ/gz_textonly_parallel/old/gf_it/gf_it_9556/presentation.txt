“Le pesche di Prato ti rendono inaspettatamente felice”, sono queste le parole con cui Paolo Sacchetti descrive la bontà di un classico dolce della pasticceria italiana. Una specialità della tradizione toscana che richiama proprio l’aspetto delle pesche, caratterizzato da un perfetto equilibrio fra le basi: pasta brioche, crema pasticcera e bagna all’alchermes. Il liquore, che ritroviamo in altre ricette regionali come la zuppa inglese o la rocciata umbra, dona all’impasto il suo tipico colore rosato, oltre che un profumo e un sapore unici. Lo zucchero semolato invece conferisce alla parte esterna una nota piacevolmente croccante, che contrasta con la consistenza morbida e cremosa che vi avvolgerà al primo morso… scoprite i segreti da maestro Pasticciere per fondere armonicamente tutti gli elementi e realizzate con le vostre mani le famose pesche di Prato!