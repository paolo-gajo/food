Per realizzare le bacchette magiche partite dalla frolla. In un mixer ponete la farina setacciata, un pizzico di sale e il burro freddo tagliato a tocchetti [1]. Frullate tutto fino ad ottenere un impasto dalla consistenza sabbiosa [2] e versate la sabbiatura sulla spianatoia, cui aggiungerete anche lo zucchero a velo setacciato [3].
Create la classica forma a fontana quindi, dopo averla pulita bene e asciugata, gratuggiate la scorza di arancia incorporandola al composto [4]. Aggiungete ora i tuorli [5] e con una forchetta sbatteteli leggermente nella farina per farli assorbire. Potete ora procedere con la lavorazione manuale [6]: impastate brevemente, giusto il tempo di compattare la pasta frolla.
Formate ora un panetto, appiattitelo leggermente e foderatelo con pellicola trasparente a contatto [7]. Lasciatelo rassodare in frigorifero per almeno 30 minuti. Trascorso questo tempo, stendete la frolla in una sfoglia di circa 1 cm e ricavate delle stelle con uno stampo di circa 7 cm [8]. Inserite delicatamente lo stecchino alimentare al centro della stella [9] e distribuitele tutte su una leccarda foderata con un foglio di carta da forno. Cuocete in forno statico preriscaldato a 200° per 20 minuti (se ventilato, a 180° per 10 minuti). Una volta sfornati, lasciate raffreddare i biscotti completamente.
Intanto preparate la glassa all'acqua. Scaldate in un pentolino una piccola quantità di acqua e aggiungetela poco alla volta allo zucchero a velo [10]. Con una frusta fate sciogliere lo zucchero: se risulterà troppo liquida aggiungetene dell'altro, al contrario se risulterà troppo densa diluite con un pò di acqua calda [11]. Ottenuta una consistenza fluida e liscia, dividete la glassa in due ciotole e copritele entrambe con la pellicola trasparente a contatto [12].
Procedete ora alla colorazione della glassa, tenendo coperta una dose mentre lavorate sull'altra. Aggiungete quindi rispettivamente il colorante giallo in una delle due ciotole [13] e il colorante rosa nell'altra [14] e incorporate bene la tinta per ottenere l'intensità desiderata [15]. Una volta terminato, mantenete coperte con la pellicola trasparente a contatto le glasse fino al momento del loro impiego.
Trasferite i biscotti ormai freddi su una gratella. Ricopritene metà con la glassa gialla e metà con quella rosa stendendole con un cucchiaino o con una paletta: partite da centro e fermatevi a qualche mm dal bordo [16]. Prima che la glassa indurisca completamente, decorate con le perline colorate, distribuendole sulle punte con l'aiuto di una pinza da cucina [17]. Lasciate infine che la glassa decorata si asciughi completamente [18]. Ecco pronte le vostre bacchette magiche!