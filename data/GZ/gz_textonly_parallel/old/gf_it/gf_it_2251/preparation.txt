Per preparare le orecchiette con sarde e pomodorini cominciate dalla pulizia del pesce. Dopo aver sciacquato le sarde, staccate la testa e dividetele in due con un coltellino passando dal ventre [1]. Aprite a libro per staccare la lisca centrale [2] e assicuratevi di eliminare anche le pinne laterali, sul dorso e sul ventre. Sminuzzate grossolanamente le sarde e tenete da parte [3].
Denocciolate a mano le olive [4], poi sciacquate velocemente i pomodorini e tagliateli a metà [5]. Spostatevi ai fornelli e scaldate un filo d'olio in una casseruola insieme allo spicchio d'aglio in camicia [6].
Aggiungete i peperoncini puliti e tagliati a rondelle [7]. Poco dopo versate le sarde [8] e lasciatele soffriggere qualche minuto, dopodiché sfumate con il vino bianco [9].
Aggiungete i pomodorini soltanto quando la parte alcolica sarà evaporata [10], poi unite anche i capperi dissalati sotto l'acqua [11] e le olive denocciolate [12].
Eliminate lo spicchio d'aglio, profumate con il basilico [13] e aggiustate di sale cuocendo il tutto per una decina di minuti. poi spegnete il fuoco. Nel frattempo potete lessare la pasta in acqua bollente e salata [14]. A questo punto dovrebbe essere tutto pronto: spegnete anche la fiamma sotto la pasta e grattugiate la scorza di limone direttamente nel condimento [15].
Poi scolate le orecchiette, tuffando anche queste nel sugo [16], aggiungete un filo d'olio a crudo mescolando bene il tutto [17]. Profumate ancora con un po' di basilico a piacere e impiattate le vostre orecchiette con sarde e pomodorini [18].