Per preparare le frittelle di baccalà iniziate proprio dalla pulizia di quest'ultimo. Assicuratevi che il vostro baccalà sia stato già dissalato, altrimenti potrete farlo da voi. A questo punto private il filetto della pelle, utilizzando un coltello molto affilato e facendolo scorrere parallelamente alle carni [1]. Tagliate il pezzo di pesce prima a striscioline [2] e poi riducetelo a cubetti e tritatelo al coltello [3].
Una volta sminuzzato grossolanamente trasferitelo all'interno di una ciotolina e aggiungete le foglioline di maggiorana [4]. In un'altra ciotola setacciate insieme le due farine [5] e aggiungete il lievito in polvere [6].
Versate l'acqua ghiacciata a filo e mescolate con una frusta [7], fino ad ottenere una pastella liscia ed omogenea [8]. Quindi unite anche il baccalà e mescolate il tutto [9].
Aggiungete il pepe nero macinato [10] e se necessario un pizzico di sale. Avvolgete con la pellicola trasparente e lasciate riposare l'impasto per circa 20 minuti in un luogo fresco. Trascorso questo tempo ponete a scaldare l'olio per friggere in un tegame capiente fino a raggiungere la temperatura di 175°, per misurare la giusta temperatura potete utilizzare un termometro da cucina. Una volta che l'olio sarà caldo, aiutandovi con 2 cucchiai che potrete immergere in olio di volta in volta, prelevate una porzione di impasto [12]
e lasciatela cadere nell'olio bollente [13]. Friggete cosi pochi pezzi per volta per circa 6-7 minuti, girando spesso le frittelle. Quando saranno ben dorate [14] scolatele su un vassoio con carta assorbente per far assorbire l'olio in eccesso [15]. Continuate a friggere fino a terminare l'impasto e servite le vostre frittelle di baccalà ancora calde!