Per preparare gli gnocchi di barbabietola lavate e fate lessare le patate, intere e ancora con la buccia, per circa mezz'ora in acqua salata [1]. Nel frattempo prendete la barbabietola e frullatela con un mixer fino ad ottenere una consistenza cremosa, se fosse troppo densa aggiungete un po’ d’acqua (2-3).
Quando le patate saranno cotte, scolatele, lasciatele leggermente intiepidire e sbucciatele ancora calde. Passatele con il passaverdure (o in uno schiacciapatate) [4] facendo cadere la purea direttamente su una spianatoia o in una ciotola capiente, quindi aggiungete la cannella [5], la crema di barbabietola [6], sale, pepe, l’uovo
e, poca alla volta, la farina setacciata [7]. Amalgamate molto bene tutti gli ingredienti con le mani [8], quindi aggiungete una grattugiata di noce moscata e reimpastate fino a raggiungere una consistenza omogenea e compatta [9].
Formate una palla con l’impasto, copritela con la pellicola e mettetela in frigorifero a riposare per circa 10 minuti, giusto il tempo necessario affinché l’impasto si rassodi e sia possibile lavorarlo [10]. Nel frattempo preparate il condimento degli gnocchi di barbabietola: tagliate a tocchetti lo speck [11] e tritate grossolanamente la salvia [12],
quindi fate sciogliere il burro in una padella antiaderente [13], aggiungete lo speck e per ultima la salvia, poi fate rosolare il tutto per un paio di minuti [14]. Estraete ora l’impasto degli gnocchi dal frigorifero, lavoratelo velocemente per formare dei “salsicciotti” che taglierete in tocchetti di circa 2 cm l’uno [15].
Passate ogni pezzetto sull'apposita tavoletta di legno rigata [16] (o sui rebbi di una forchetta) per formare le caratteristiche striature degli gnocchi e l'incavo sottostante, che servirà per meglio raccogliere il condimento. Ponete gli gnocchi ottenuti in un luogo fresco, adagiati su un telo pulito e leggermente infarinato [17]. Nel frattempo portate a bollore abbondante acqua salata e lessatevi gli gnocchi, una porzione per volta, per pochi minuti [18].
Quando gli gnocchi vengono a galla, scolateli [19] e metteteli in padella [20]. Fateli saltare qualche secondo a fuoco medio per amalgamare il tutto, poi servite gli gnocchi di barbabietola ancora caldi [21].