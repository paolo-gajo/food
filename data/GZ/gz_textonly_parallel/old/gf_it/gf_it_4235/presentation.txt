Oggi vogliamo portarvi in giro per le zone più folcloristiche di Napoli, farvi perdere nella bellezza della semplicità e respirare i sapori autentici e veraci di una delle città più caratteristiche della nostra penisola. Mentre girovagate per i vicoletti, lasciandovi conquistare dai panni stesi sulle corde che vanno da un palazzo all’altro e osservate la lunga coda alla pizzeria all’angolo, tentandovi con una pizza al portafoglio sfornata al momento, venite catturati dal profumo che proviene dalla cucina di un tipico Basso napoletano che c’è lì nei pressi: è odore di pasta e fagioli napoletana. Un primo piatto semplice ma di tutto rispetto, trasmesso dalle famiglie contadine che, a conclusione dell’estenuante giornata di lavoro, trovavano ristoro in questo piatto così semplice quanto completo. Pare che il vero segreto tramandato dalle nonne sia quello di cuocere i fagioli sul fuoco del camino, o per i cittadini l’antico braciere, rigorosamente in una pentola di coccio e senza prima aver ammollato i fagioli. Eh già, potremmo stare qui a parlare delle tantissime versioni che esistono della pasta e fagioli napoletana, ma preferiamo ascoltare le vostre e raccontarvi quella che ci ha affascinato di più, quella in cui l’attesa è la vera apoteosi del gusto.