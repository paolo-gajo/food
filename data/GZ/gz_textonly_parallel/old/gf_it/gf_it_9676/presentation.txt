Se come noi anche voi amate i dolci casalinghi, quelli della tradizione che non badano all’aspetto ma più alla sostanza, rustici e saporiti, dovete assolutamente provare il damson cobbler. Si tratta di un dolce tipico anglosassone a base di frutta, in questo caso di susine selvatiche (in inglese damson) avvolte da un fragrante cobbler, ovvero una ricopertura di frolla sbriciolata che ricorda nell’aspetto dei ciottoli (cobble) e richiama subito alla mente molti altri dolci della cucina inglese come il crumble di mele. Questa preparazione è molto diffusa sia in Inghilterra che negli States, furono infatti i primi coloni inglesi a portare in America questa tipica preparazione della loro terra di origine. Inizialmente il cobbler si consumava a colazione per poi connotarsi più avanti come dessert, ed è così che lo conosciamo oggi. Gli ingredienti per un dolce semplice e gustoso ci sono tutti: un delizioso fondo cremoso di susine sormontato da un fragrante strato biscottato in cui affondare il cucchiaio, non vi resta che provare il nostro damson cobbler!