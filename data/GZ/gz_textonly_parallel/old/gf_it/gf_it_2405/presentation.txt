Chi non lo ha mai scelto dalla carta dei dessert al ristorante? Parliamo del tartufo gelato, l'irresistibile delizia della pasticceria calabrese, originario della cittadina di Pizzo. Questo dessert è realizzato esclusivamente con gelato artigianale, solitamente alla nocciola, che viene rigorosamente modellato nel palmo della mano. Inventato negli anni ’50 trae ispirazione dall’omonimo cioccolatino torinese e, come quest’ultimo, anche il tartufo gelato prevede un passaggio nella povere di cacao prima di essere servito. Davanti ad un tale tripudio di dolcezza come potevamo non proporre la nostra versione! Il gelato al cioccolato si fonde al gelato alla nocciola per dar vita ad una sfera che nasconde al suo interno un cuore di ganache al cioccolato, da scoprire ad ogni assaggio. Provate anche altre versioni con i vostri gusti di gelato preferiti e utilizzate uno stampo diverso per creare il vostro tartufo gelato personalizzato per ogni occasione!