Per preparare in cacciucco alla livornese iniziate a pulire i pesci e i molluschi che vi servono: cozze, polpo, calamari, seppia, coda di rospo, scorfano, scampi [1]. Pulite e cuocete le cozze. Dopo averle lavate sotto acqua corrente eliminate tutti i cirripedi e con un movimento energico staccate il bisso che fuoriesce dalle valve. Dopodiché, sempre sotto l’acqua fresca corrente, sfregate energicamente le cozze utilizzando una paglietta d'acciaio o una spazzola rigida [2]. Ponete le cozze pulite in un tegame, chiudendo con il coperchio [3]
e fatele andare a fuoco vivo per 5 minuti, ovvero il tempo necessario per farle aprire [4]. A questo punto potete sgusciare i molluschi [5], tenendo da parte qualche cozza intera. Passate al polpo. Pulitelo secondo tutorial, poi tagliate grossolanamente i tentacoli [6].
Per pulire le seppie dovete staccare delicatamente la testa e i tentacoli dal mantello, lavarle bene e rimuovere la penna di cartilagine e la sacca di inchiostro. Tritate i tentacoli [7] e le teste [8]. Procedete con i calamari. Una volta estratta la testa cercate la penna di cartilagine trasparente che si trova nel mantello ed estraetela delicatamente [9],
quindi aprite a libro i mantelli: rimuovete lo strato esterno [10], tagliateli a strisce [11] e riduceteli a listelli [12].
Continuate con la rana pescatrice: rimuovete la pellicina esterna [13], dividete la polpa seguendo la lisca [14], quindi sfilettatela [15], tenendo da parte anche gli scarti.
E’ necessario ora squamare lo scorfano, rimuovergli la coda e inciderlo lungo il dorso [16], quindi eliminate le pinne [17] e sfilettatelo [18] tenendo da parte gli scarti.
Estraete dai filetti le spine, aiutandovi con una pinzetta [19]. Pulite infine gli scampi. Con le forbici rimuovetegli la coda [20], le zampe [21]
e il carapace [22] lasciando intatta la testa e tenendo tutti gli scarti. Dopo aver mondato la cipolla, tritate questa e il sedano, poi sminuzzate lo spicchio d’aglio [23]. In una pentola su fuoco moderato ponete quindi tutti gli scarti: la lisca della rana pescatrice, coda e pinne dello scorfano, coda , zampe e carapace degli scampi [24].
Aggiungete i triti di cipolla, sedano e aglio [25], successivamente il pepe in grani interi [26] e infine fate sfumare con il vino bianco [27].
Aggiungete l’acqua e fate raggiungere il bollore, quindi abbassate il fuoco e proseguite la cottura per 40-50 minuti: se necessario, rimuovete con una schiumarola la schiuma superficiale [28]. Una volta pronto colate e filtrate il brodo ottenuto [29], tenendolo da parte. Proseguite con il cacciucco. tritate finemente cipolla, aglio e peperoncino, quindi fateli soffriggere in un capiente tegame irrorato di olio di oliva [30].
Aggiungete il polpo sminuzzato e fatelo cuocere per 10 minuti [31], quindi unite anche i calamari e le seppie [32] proseguendo la cottura per altri 5 minuti. Sfumate con il vino bianco [33].
Aggiustate di sale e pepe [34], quindi aggiungete i pelati schiacciati in precedenza [35] e 250 ml del brodo ottenuto con gli scarti di pesce [36].
Coprite il tegame con un coperchio [37] e lasciate cuocere a fuoco basso per 1 ora e 10 minuti. Quando il pesce è quasi cotto aggiungete delicatamente i filetti di rana pescatrice e di scorfano, quindi unitevi gli scampi [38]. Proseguite la cottura per 10 minuti aggiungendo altri 500 ml e tenendo il coperchio sul tegame. Trascorso questo tempo aggiungete le cozze sgusciate e quelle intere [39] e cuocete per gli ultimi 10 minuti).
Nel frattempo affettate il pane [40] e fatelo tostare qualche minuto in forno modalità grill, per 5 minuti. Quando sarà pronto strofinate su ogni fetta uno spicchio di aglio [42], infine aggiungete il prezzemolo tritato al cacciucco. Il cacciucco alla livornese è pronto [43], da servire caldo assieme al pane tostato.