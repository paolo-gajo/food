Per preparare la pizza parigina cominciate dall’impasto della pizza: in una brocchetta versate l’acqua a temperatura ambiente e sciogliete il lievito [1] aiutandovi con una forchetta [2]. Poi in una ciotola versate la farina e lo zucchero e mescolate con la mano [3]
prima di aggiungere un po’ alla volta l’acqua col lievito [4]. Impastate a mano incorporando pian piano [5] finché non prende consistenza [6].
Non appena l’impasto prende consistenza versate l’olio, sempre un po’ alla volta [7]. Quando ne avrete versato metà unite il sale [8] e, dopo che l'avrete incorporato, aggiungete la restante parte di olio. Tornate a impastare fino a quando non avrete ottenuto un composto omogeneo [9].
Ora trasferite il composto sulla spianatoia e continuate a lavorare per altri 10-15 minuti [10]. Pirlate leggermente l'impasto per ottenere una sfera liscia e omogenea; se dovesse risultare troppo molle potete aggiungere un pizzico di farina. Quindi riponete la sfera in un recipiente capiente [11], coprite con pellicola e fate lievitare a una temperatura di 26°-28° per circa 3 ore [12].
Nel frattempo scolate i pomodori pelati; lasciateli così per qualche minuto così diventeranno belli asciutti [13]. Nel frattempo eliminate la buccia dal caciocavallo e affettatelo sottilmente [14]. Una volta scolati i pomodori dovrebbero pesare circa 520 g [15].
Schiacciateli con una forchetta o eventualmente tritateli al coltello [16]. Una volta lievitato, l'impasto dovrebbe essere triplicato di volume: eliminate la pellicola [17] e versatelo in una leccarda da forno da 32x40 cm che avrete unto in precedenza. Dilatate l'impasto con le dita, ma non preoccupatevi se la pasta tenderà a ritirarsi, è normale: insistete senza bucare o stracciare la pasta [18].
Coprite nuovamente l’impasto e lasciate riposare una ventina di minuti [19]. Trascorso questo tempo, togliete la pellicola e distribuite il pomodoro su tutta la superficie lasciando scoperti soltanto un paio di cm ai bordi [20]. Poi coprite con le fette di prosciutto cotto [21].
Adagiate anche il caciocavallo a fette [22], cercando di coprire la superficie in modo uniforme [23]. Infine tirate la pasta sfoglia cercando di ottenere un rettangolo grande a sufficienza per ricoprire la pizza [24].
Disponete la sfoglia sulla pizza, pareggiate i bordi e bucherellate coi rebbi di una forchetta [25]. In una ciotola unite e mescolate tuorlo e panna [26], quindi spennellate la superficie con questo composto [27].
Cuocete in forno statico già caldo a 200° per circa 30-35 minuti [28]. Trascorso il tempo di cottura [29], sfornate e lasciate intiepidire per 5 minuti, dopodiché potete staccare la pizza parigina dalla teglia e tagliarla in 12 pezzi con un coltello a seghetto [30]!