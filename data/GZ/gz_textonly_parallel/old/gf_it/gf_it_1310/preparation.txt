Per realizzare le fette biscottate prendete la ciotola di una planetaria munita di foglia, setacciate le farine [1], sciogliete il lievito nell’acqua tiepida (in alternativa potete utilizzare 15 g di lievito di birra fresco) [2] e unitelo alle farine [3]; se non disponete della planetaria potete impastare a mano aiutandovi inzialmente con una forchetta per amalgamare le farine ai liquidi).
Aggiungete anche le uova sbattute [4], lo zucchero [5] e il latte intiepidito [6]. Impastate bene per circa 15 minuti, fino ad ottenere un composto omogeneo. Se necessario, stoppate e rigirate la pasta più volte.
A questo punto sostituite la foglia con il gancio [7] e aggiungete il sale e il burro morbido, un cubetto alla volta [8], aspettando che il primo sia stato assorbito prima di aggiungere quello successivo. Quando l’impasto sarà liscio ed elastico (ci vorranno circa 20 minuti) [9]
formate una palla [10], ponetela in una ciotola coperta con la pellicola per 30 minuti nel forno spento (la temperatura deve essere circa di 25°-26°). Trascorso questo tempo foderate uno stampo da plumcake delle dimensioni 28 x11 (h 7 cm) con la carta da forno [11], imburrate leggermente lo stampo e ritagliate un rettangolo di 28x11 cm, che coprirà il fondo dello stampo, e una striscia alta 7 cm e lunga 78 cm per le pareti, fate aderire bene la carta da forno allo stampo in modo da evitare che si formino delle pieghe. Riprendete l’impasto, appiattitelo con le mani e arrotolatelo su se stesso. Ponetelo nello stampo [12] lasciatelo lievitare in forno spento con la luce accesa
fino a quando l’impasto raggiungerà il bordo dello stampo [13] (ci vorranno circa 50 minuti). Infine spennellate l’impasto con l’uovo sbattuto [14] e infornatelo in forno già caldo a 180° per 40 minuti. Lasciatelo intiepidire, sformatelo e lasciatelo raffreddare su una gratella [15].
Una volta freddo, tagliate delle fette [16] spesse circa 1/2 cm (o 1 cm, a seconda dei gusti), ponetele su una leccarda ricoperta di carta forno [17] e infornate in forno statico già caldo a 150° per 1h circa ,oppure in forno ventilato a 130° per 45 minuti o comunque fino a quando si saranno asciugate e avranno raggiunto un colore bruno [18]. Sfornatele, lasciatele raffreddare su una gratella. Le vostre fette biscottate sono pronte per essere gustate con le confetture che preferite!