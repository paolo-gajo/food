La crostata di fichi e mascarpone è un dolce goloso, perfetto per chiudere un pranzo o una cena estivi. Un guscio di pasta frolla, aromatizzata con la scorza di limone grattugiato, racchiude una morbidissima e semplice crema al mascarpone, ricoperta da tanti spicchi di fico caramellati in padella con lo zucchero di canna. Per rendere la crostata spettacolare non solo al gusto, ma anche alla vista, disponete gli spicchi di fico a raggiera e guarnite con una manciata di mandorle lamellate. Il risultato sarà una torta che combina il gusto zuccherino dei fichi alla dolcezza del mascarpone e la morbidezza del ripieno con la croccantezza irresistibile della pasta frolla. Con la crostata di fichi e mascarpone riuscirete a proporre questo gustoso frutto estivo in modo originale, esaltandone la bontà!