Per preparare la crostata di fichi e mascarpone, iniziate dalla pasta frolla. Ponete la farina in un mixer e aggiungete il burro freddo a pezzetti [1]. Versate anche lo zucchero a velo [2] e un pizzico di sale [3], quindi azionate il mixer, fino ad ottenere un composto sabbioso.
Trasferite il composto su una spianatoia [4] e create una fontana al centro. Quindi grattugiate la scorza di limone [5] e poi aggiungete i tuorli [6].
Amalgamate tutti gli ingredienti, lavorando il composto a mano [7], fino ad ottenere un impasto piuttosto liscio ed omogeneo [8]. Modellate l’impasto, ricopritelo con la pellicola trasparente [9] e lasciate riposare in frigo per almeno mezz’ora. Per scoprire come preparare e conservare al meglio la pasta frolla, consultate la nostra Scuola di cucina: pasta frolla.
Nel frattempo preparate la crema al mascarpone: per prima cosa immergete la colla di pesce in una ciotola riempita con acqua fredda per 10 minuti [10]. Trascorso questo tempo, strizzate la colla di pesce e scioglietela in 50 ml di panna tiepida [11]. Ora ponete il mascarpone nella tazza di una planetaria o in una ciotola per poi lavorarlo con uno sbattitore elettrico, e ammorbiditelo con lo zucchero a velo [12], ricordandovi di tenerne da parte 2 cucchiai. Sbattete solo per qualche secondo con le fruste, altrimenti rischia di diventare troppo grumoso.
Montate la panna restante con i due cucchiai di zucchero a velo che avete messo da parte [13]. Dopodichè unite il composto di colla di pesce e panna al mascarpone [14] e mescolate bene. Quindi grattugiate la scorza di un limone [15].
Aggiungete delicatamente il mascarpone alla panna montata [16] e unite la scorza di limone grattugiata. Mescolate con cura il tutto per incorporare gli ingredienti, coprite la ciotola con la pellicola e lasciate rassodare in frigorifero per almeno 1 ora [17]. Nel frattempo tirate fuori dal frigo il panetto di pasta frolla e stendetelo su una spianatoia precedentemente infarinata, ottenendo una sfoglia alta circa 1 cm [18].
Imburrate una tortiera dal diametro di 25 cm, aiutandovi con un pennello e infarinatela (19-20). Quindi sollevate la pasta frolla stesa, arrotolandola sul mattarello e posizionatela sulla tortiera [21]. Fatela aderire bene alla tortiera con le mani.
Eliminate la pasta in eccesso, spingendo il mattarello sui bordi della tortiera [22] e bucherellate il fondo della pasta frolla con i rebbi di una forchetta [23]. Dopodichè effettuate la cottura alla cieca: stendete un velo di carta forno sul fondo e riempite con dei fagioli secchi [24]. Infornate la teglia in forno statico preriscaldato a 180° per 30 minuti, se usate il forno ventilato, cuocete a 160° per 20 minuti. Per scoprire come effettuare al meglio la cottura alla cieca, consultate la nostra Scuola di cucina: come fare la cottura alla cieca.
Una volta cotta, sfornate la pasta frolla, eliminate la carta forno e i fagioli secchi e cuocete ancora per 5 minuti alla stessa temperatura [25], quindi sfornatela e lasciatela raffreddare completamente. Una volta raffreddata, farcitela con la crema al mascarpone [26], che si sarà ormai rassodata, livellandola con il dorso di un cucchiaio [27].
Ora preparate la guarnizione: lavate i fichi con cura e asciugateli con un panno da cucina o della carta assorbente. Quindi poneteli su un tagliere e dopo averli divisi a metà [28], tagliate ogni metà in tre parti [29]. Prendete una padella antiaderente, sistemate gli spicchi di fico e aggiungete lo zucchero di canna [30]. Fate cuocere gli spicchi di fico a fuoco medio per 5-6 minuti.
Cuocete fino a che non raggiungeranno una consistenza morbida e caramellata [31], girandoli molto delicatamente per evitare che si sfaldino e lasciate raffreddare. A questo punto decorate la torta, posizionando gli spicchi di fico a raggera [32] e terminando con una manciata di mandorle a lamelle [33]. La vostra crostata di fichi e mascarpone è pronta per essere servita e gustata!