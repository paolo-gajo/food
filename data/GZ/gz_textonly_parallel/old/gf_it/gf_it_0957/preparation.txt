Pulite i calamari, togliendo loro la testa [1] e separandola dai tentacoli, con un taglio in prossimità dell'occhio [2]. Togliete quindi il dente centrale (uscirà schiacciando i tentacoli). Estraete poi dalle sacche la cartilagine trasparente [3].
Private quindi le tasche dalle interiora [4] e spellatele [5]. Tagliate poi le sacche con un coltello affilato per il lungo [6]
in modo da ottenere dei filetti [7] che si arricceranno durante la cottura. Mettete il burro in una padella capiente con l'olio e, una volta sciolto, aggiungetevi l'aglio [8] e i calamari, facendoli friggere per qualche minuto [9].
Aggiungete quindi il vino e lasciatelo sfumare, poi unite il succo di limone [10] e la scorza grattugiata [11], in ultimo il prezzemolo tritato, sale e pepe [12]. Lasciate cuocere per un paio di minuti e poi disponete il tutto su di un piatto di portata, servendo i calamari all'aglio e profumo di limone immediatamente.