Per preparare gli involtini alla messicana iniziate a ricavare 40 gr di mollica da una pagnotta [1], ammollatela nel latte [2] e dopo qualche minuto, strizzatela con l’aiuto di un colino e una forchetta [3].
Tritate 75 gr di prosciutto cotto e la pancetta (4-5) e iniziate a preparare il ripieno: in una ciotola mettete la mollica ammollata nel latte e unite il prosciutto [6].
Stemperate un po' con l'aiuto di una forchetta e continuate ad aggiungere gli altri ingredienti: la pancetta tritata [7], la carne macinata di maiale [8], le uova [9],
e il formaggio grattugiato [10]. Aggiustate di sale, unite la noce moscata e amalgamate il tutto fino a formare un composto omogeneo. A questo punto stendete le fettine di lonza su un piano di lavoro, battetele con un batticarne per renderle omogene ed eliminate eventuali parti grasse (11-12).
Ora potete preparare i vostri involtini alla messicana: disponete su ogni fettina di lonza una fetta di prosciutto cotto [13], un cucchiaio di trito ben steso [14], un'altra fetta di prosciutto cotto e arrotolate l'involtino [15].
Adagiate su un piano di lavoro 2 fettine di pancetta e arrotolatele insieme all’involtino [16]: ora procedete in questo modo per le altre 7 fettine di lonza e componete gli spiedini infilzando l'involtino con due spiedini di legno, intervallate con due foglie di salvia e infilzate un altro involtino con altre due foglie di salvia [18].
Fate scaldare 2 cucchiai di olio extravergine in una padella e scioglietevi una noce di burro, aggiungete gli spiedini con i vostri involtini alla messicana [19] e rosolateli da entrambi i lati. Sfumate con il marsala [20], fate evaporare il vino, quindi coprite la padella con un coperchio e lasciatela cuocere a fuoco lento per almeno 7-8 minuti [21], per far addensare il fondo di cottura. Durante la cottura, di tanto in tanto girate gli involtini alla messicana e una volta pronti serviteli subito!