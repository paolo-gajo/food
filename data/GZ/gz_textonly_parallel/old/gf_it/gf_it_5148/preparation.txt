Per preparare le polpette di carne, iniziate ad affettare il pane raffermo. Rimuovete la crosta [1] e tagliate la mollica a cubetti, quindi ponetela in un mixer assieme al prezzemolo tritato e alle foglioline di timo [2]: azionate il mixer fino ad ottenere un composto sabbioso e omogeneo. Affettate e sminuzzate grossolanamente la provola [3].
In un capiente tegame ponete la carne, il trito di pane e la provola [4], aggiungete anche il Parmigiano grattugiato [5] e infine le uova leggermente sbattute [6].
Aggiustate di sale e di pepe [7] quindi iniziate ad impastare con le mani [8] fino ad ottenere un panetto compatto [9], che dovete lasciare riposare in frigorifero per 30 minuti coperto con pellicola trasparente.
Trascorso il tempo necessario, togliete dal frigorifero il panetto di carne, inumiditevi le mani e iniziate a suddividere l'impasto in porzioni di circa 20 g: modellate ciascuna sul palmo della mano per ottenere 44 polpette delle stesse dimensioni [10] e riponetele poi su un vassoio foderato con pellicola trasparente. Mettete in una ciotolina abbondante pangrattato e passatevi ogni polpetta, girandola con l’aiuto di una forchetta per un’impanatura uniforme [11]. Lasciatele riposare tutte sul vassoio, cercando di distanziarle leggermente l'una dall'altra [12]. Nel frattempo portate l’olio per friggere ad una temperatura che non superi i 170-180° (da misurare con termometro da cucina).
Quando sarà caldo al punto giusto, con una schiumarola immergete 2-3 polpette di carne alla volta per non far abbassare troppo la temperatura dell’olio [13], fate cuocere pochi minuti (2-3 minuti saranno sufficienti) fino ad ottenere una bella doratura, quindi trasferite le polpette cotte su carta assorbente giusto il tempo di eliminare l’eccesso di olio [14].Le polpette di carne sono pronte [15], servitele calde!