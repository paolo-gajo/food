Per preparare una teglia di pasta, carciofi, patate e piselli iniziate dalla pulizia dei carciofi. Privateli delle foglie esterne più coriacee [1], fino ad arrivare a quelle tenere; tagliate via le estremità delle foglie rimaste [2] e scavate al centro del carciofo per eliminare la barba. Quindi, poneteli in una miscela di acqua e limone molto fredda per non farli annerire [3].
Tagliate i carciofi, in 4 e da ogni spicchio ricavatene 4 listarelle [4]. In un tegame preparate un soffritto con la cipolla tritata finemente e un filo d’olio, quindi una volta che la cipolla sarà appassita aggiungete anche i carciofi [5]. Lasciateli rosolare per circa 5 minuti, salandoli e pepandoli, e aggiungete anche un mestolo di acqua di cottura della pasta [6].
Nel frattempo sbucciate, lavate e tagliate le patate a cubetti , dello spessore di circa mezzo cm [7]. Aggiungete i piselli sgranati nel tegame dei carciofi [8], lasciate insaporire e unite anche le patate a cubetti [9].
Mescolate delicatamente e aggiungete un mestolo di acqua di cottura, [10] coprite con il coperchio e lasciate cuocere a fuoco dolce giusto il tempo necessario affinché le patate diventino tenere ma non si sfaldino (saranno sufficienti pochi minuti). Spegnete il fuoco, salate e pepate. Intanto sbriciolate finemente la mollica del pane raffermo e ponetela in una ciotola assieme al prezzemolo tritato, l’aglio schiacciato [11],i il sale e l’olio [12].
Aggiungetevi anche i formaggi grattugiati [13] e mescolate bene gli ingredienti [14]. A questo punto lessate le penne in abbondante acqua salata, a piacere [15].
Poi preparate le uova sode [16], fino a renderle sode. Quindi tagliatele a fettine con l’apposito attrezzo o con un coltello [17] e tenetele da parte. Scolate la pasta, versatela nel tegame e amalgamatela con il condimento appena preparato [18].
Prendete una pirofila, ungetela con del burro [19] e foderatela con il pangrattato [20]. Quindi riempitela con metà della pasta appena preparata [21].
Aggiungete, mescolando, i ¾ del composto di pane sbriciolato [22] e metà delle fettine di uova [23]; quindi ricoprite con la pasta rimasta e livellate la superficie, appiattendo la pasta con un cucchiaio [24].
Ricoprite con il resto del pan grattato [25], aggiungete le altre fettine di uova [26] ed infornate in forno statico preriscaldato a 180° per circa 20 minuti; quindi alzate il forno a 200° e proseguite per altri 10 minuti, fino a che in superficie si formerà una bella crosticina dorata.Oppure per velocizzare questa operazione azionate il grill del forno per 2-3 minuti ( in questo caso è sconsigliato utilizzare il forno ventilato poiché tenderebbe a seccare la pasta). Servite la vostra teglia di pasta, patate, carciofi e piselli ancora calda [27]!