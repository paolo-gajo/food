Per realizzare i biscotti con farina di mais e arance per prima cosa tagliate il burro a cubetti in una ciotola e lasciatelo a temperatura ambiente per circa un’ora, dopodiché unite lo zucchero [1] e mescolate con una frusta fino ad ottenere un composto cremoso. Versate nella ciotola l’uovo sbattuto [2] e mescolate ancora per amalgamarlo al composto, poi aggiungete la farina di mais [3] e continuate a mescolare.
Unite la scorza grattugiata di un’arancia [4] e il succo che avrete precedentemente filtrato [5], infine aggiungete la farina 0 [6]
e il lievito in polvere [7]. Amalgamate il tutto con la frusta fino ad ottenere un composto morbido e uniforme [8]. Trasferite l’impasto in un sac-à-poche con una bocchetta a stella di 10 mm e foderate una leccarda con carta forno. Spremete l’impasto sulla leccarda dando ai biscotti la forma di una esse o di una ciambellina, come quelli che abbiamo realizzato noi [9].
Una volta pronti [10], cuocete i biscotti in forno statico preriscaldato a 180° per circa 15 minuti. Quando saranno cotti, sfornate [11] e lasciate raffreddare i vostri biscotti con farina di mais e arance prima di servirli [12]!