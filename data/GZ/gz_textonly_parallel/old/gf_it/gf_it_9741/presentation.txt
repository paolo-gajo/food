La farina di mais è un ingrediente che caratterizza numerosi dolci tradizionali come il pan meino, l’amor polenta o le paste di meliga… proprio queste ultime hanno ispirato i biscotti con farina di mais e arance della ricetta di oggi! Ottimi per la colazione, i biscotti con farina di mais e arance sono perfetti da servire con una tazza di tè grazie al delicato profumo agrumato e al sapore un po’ rustico che li contraddistingue. L’impasto è molto semplice da preparare e vi restituirà un biscotto dalla consistenza morbida e leggera, friabile al punto giusto!