Per la realizzazione delle tagliatelle paglia e fieno con ragù di finferli e speck, iniziate dalla preparazione del ragù: lavate delicatamente i funghi finferli sotto l'acqua corrente [1] (si consiglia di compiere velocemente questa operazione, poiché i finferli assorbono l'acqua con grande facilità; se non sono troppo sporchi di terra sarà sufficiente usare un panno umido). Scolateli molto bene (se necessario, tamponateli delicatamente con un panno da cucina) e tagliateli finemente [2]. Tritate la cipolla e fatela imbiondire nel burro, a fuoco dolce, per qualche minuto [3];
aggiungete l'aglio schiacciato [4] e una presa di sale, in questo modo le cipolle rilasceranno dell'acqua di vegetazione e poi unite i finferli [5], sfumate con il vino bianco, quindi fate cuocere il tutto a fuoco medio per circa 15 minuti, o fino alla completa evaporazione del vino. Intanto preparate lo speck tagliandolo a cubetti [6]
frullatene una metà con un mixer [7], o un piccolo frullatore, e aggiungete ai funghi in cottura [8]. In un'altra padella antiaderente fate saltare il restante speck, a dadini, per renderlo croccante [9]
quindi aggiungetelo al ragù in preparazione, cuocendo il tutto per altri 10 minuti circa [10]. Verso fine cottura, unite la panna [11], mescolate bene e aggiustate di sale e pepe. Poi passate alla preparazione della pasta, quindi anticipatevi sistemando la vostra porzione in un piatto [12]
e calatela nell'acqua bollente non appena l'acqua sarà in ebollizione [13]; quando saranno al dente, scolatele e conditele con il ragù ottenuto [14] (se risultassero troppo asciutte, potete ammorbidire il tutto con qualche cucchiaio di acqua di cottura). Le tagliatelle paglia e fieno con ragù di finferli e speck sono pronte: servitele immediatamente, decorando il piatto da portata con un ciuffo, o un trito, di prezzemolo.