Per preparare la crostata morbida al cioccolato riponete il burro fuori dal frigorifero e assicuratevi che questo sia morbido prima di iniziare la preparazione. A questo punto tritate il cioccolato fondente [1], ponetelo in una ciotola [2] e fondetelo al microonde [3]; basterà azionarlo pochi secondi per volta e mescolare man mano il cioccolato in modo che non bruci. In alternativa potete fonderlo a bagnomaria. 
Aggiungete il burro a cubetti [4] e mescolate energicamente [5] in modo da amalgamare completamente il burro insieme al cioccolato [6]. 
Tenete da parte il cioccolato e passate a montare le uova aggiungendo lo zucchero poco per volta (7-8). Ci vorranno circa 10 minuti per ottenere un composto chiaro e gonfio. A questo punto unite anche il composto a base di cioccolato e burro [9]. 
Continuate a lavorare il tutto a media velocità [10]. Setacciate poi direttamente nella ciotola la farina insieme al lievito [11] e incorporate anche queste con le fruste elettriche [12]. 
Non appena avrete ottenuto un composto uniforme [13] trasferitelo nello stampo furbo da 28 cm in superficie e 24 cm alla base, precedentemente imburrato e infarinato. Livellate la superficie [15] e cuocete in forno statico preriscaldato a 180° per 30 minuti. 
Una volta che la torta sarà cotta (fate sempre la prova dello stecchino) sfornatela [16], lasciatela intiepidire quindi capovolgetela su un piatto da portata [17]. Sollevate delicatamente lo stampo, lasciate raffreddare [18] e nel frattempo preparate la crema ganache. 
Versate la panna in un pentolino [19] e scaldatela fino a sfiorare il bollore. Nel frattempo tritate finemente il cioccolato al latte [20] e trasferitelo in una ciotola. Non appena la panna sarà ben calda versatene un pò nel cioccolato [21], 
e mescolate [22]. Aggiungete poi la panna restante in altre due volte [23] e continuate a mescolare delicatamente fino ad ottenere un composto liscio, ma senza incorporare aria [24]. Lasciate raffreddare pochi minuti fino a che la ganache non sarà più liquida, ma si sarà inspessita. 
Poi trasferitela nella cavità della torta [25] e spargetela sull'intera superficie [26]. Lasciare rassodare in frigorifero fino a che la ganache non si sarà solidificata [27]. Solo allora potrete decorare con i frutti di bosco e servire la vostra crostata morbida al cioccolato. 