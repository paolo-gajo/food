Le cotolette di pleurotus sono un piatto sfizioso, saporito e croccante che esalta il gusto di questi funghi dal sapore dolce. La carne soda e bianca che caratterizza questi funghi si presta perfettamente a questa preparazione, a prima vista infatti la pietanza sembrerà una classica cotoletta di carne, all’assaggio si sprigionerà tutto il profumo e il gusto intenso dei funghi che svelerà il segreto di questo piatto. Con le cotolette di pleurotus porterete in tavola i sapori autunnali e stupirete i vostri ospiti con un piatto semplice ma di sicuro successo. Se volete evitare la frittura, basterà cuocere in forno le cotolette per ottenere un risultato comunque gustoso o in alternativa potete optare per un piatto più light con la ricetta dei pleurotus alla griglia. Per celebrare l’autunno divertitevi a realizzare menu a base di funghi, cliccate qui per scoprire tutte le nostre ricette.