Per preparare le crespelle alla crema di funghi iniziate a realizzare l’impasto delle crepe. Come prima cosa fondete il burro e lasciatelo intiepidire. Nel frattempo sbattete le uova in una ciotola, aggiungete il latte, un pizzico di sale e con una forchetta amalgamate gli ingredienti [1]. Setacciate la farina direttamente nel composto [2] e mescolate rapidamente con una frusta [3] per evitare la formazione di grumi.
A questo punto unite anche il burro, ormai tiepido [4] e mescolate nuovamente fino ad ottenere un composto liscio e vellutato [5]. Coprite l’impasto delle crepes con la pellicola trasparente [6] e riponetelo in frigorifero per circa 30 minuti.
Mentre l’impasto riposa occupatevi di preparare la farcitura, iniziando a realizzare la besciamella. Versate il latte in un tegame e portatelo a sfiorare il bollore a fuoco molto dolce. Quindi aromatizzatelo con la noce moscata [7] e aggiungete un pizzico di sale. Nel frattempo preparate il roux: versate il burro in un altro tegame e lasciatelo fondere dolcemente quindi, lontano dal fuoco, aggiungete la farina, setacciata, a pioggia [8] e mescolate rapidamente con una frusta [9].
Rimettete il pentolino sul fuoco e lasciate dorare il vostro roux mescolando rapidamente, quindi versate il latte ormai caldo lentamente [10] e mescolate sempre con la frusta per incorporarlo al meglio [11]. Terminate di cuocere la vostra besciamella per 5-6 minuti, girandola spesso, fino a che non si sarà addensata e inizierà a bollire [12].
Trasferite la besciamella in una ciotola, coprite con pellicola e occupatevi dei funghi champignon. Puliteli con un panno umido, raschiando via il terriccio in eccesso con un coltellino, quindi tagliate la parte finale del gambo e affettate i vostri champignon [13]. Versate l’olio in un tegame, aggiungete l’aglio e lasciatelo imbiondire a fuoco dolce; aggiungete i funghi [14] e lasciateli cuocere per circa 5-10 minuti fino a quando non saranno appassiti, quindi eliminate l’aglio [15].
Trasferite circa metà dei funghi (la parte restante servirà dopo) nel bicchiere di un mixer ad immersione insieme alla besciamella [16] e frullate il tutto per pochi istanti, fino ad ottenere un composto liscio [17]. Versatelo in un tegame, aggiungete una grattata di noce moscata, aggiustate di sale e di pepe e tenete da parte [18].
Trascorso il tempo necessario, ungete con il burro l’apposita padella per crepes (noi ne abbiamo utilizzata una da 28 cm) e ponetela a scaldare sul fuoco. Riprendete l’impasto dal frigorifero e versatene un mestolo sulla padella ben calda [19]. Per stenderlo uniformemente su tutta la superficie potete utilizzare l’apposito stendi pastella per crepes o potete inclinare e ruotare la padella in modo tale da distribuire il composto su tutta la padella; fate attenzione ad essere molto rapidi in questo passaggio, poiché il composto tende a cuocersi velocemente. Attendete circa 1 minuto [20] e giratela per cuocerla anche dall’altro lato, fino a quando risulterà leggermente dorata [21].
Continuate in questo modo fino a terminare tutto l’impasto, man mano che le vostre crepes saranno pronte potrete impilarle una sopra l’altra su un piatto [22]. A questo punto tagliate la fontina a cubetti [23]. Scaldate leggermente la besciamella ai funghi, versatene un paio di cucchiai su ogni crepes, spargetela nella parte centrale del disco e aggiungete i cubetti di fontina [24].
Posizionate anche qualche fungo tenuto da parte precedentemente [25] e ripiegate la vostra crepes prima a metà [26] e poi di nuovo a metà, in modo da ottenere un triangolo [27].
Completate in questo modo tutte le crepes e posizionatele in una pirofila leggermente unta [28]. Ultimate le crespelle aggiungendo un cucchiaio di besciamella e decorate con i funghi rimasti [29]. Passatele in forno statico in modalità grill per 2-3 minuti prima di servire le vostre crespelle alla crema di funghi e fontina [30].