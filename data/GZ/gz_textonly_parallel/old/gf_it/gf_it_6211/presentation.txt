L’autunno inizia a farsi sentire: nelle campagne il sottobosco sprigiona i suoi profumi caratteristici, i ricci delle castagne si posano su un tappeto di foglie ambrate, che il più delle volte nasconde, tra le altre cose, proprio i funghi. Anche se è vero che gli champignon vengono chiamati “coltivati” perché si trovano in commercio durante tutto l’anno, i funghi sono i protagonisti indiscussi di questa stagione, caratterizzata dalle prime piogge che permettono la loro crescita e sprigionano l’odore pungente della terra. Oggi abbiamo utilizzato questo fantastico ingrediente per realizzare delle deliziose crespelle alla crema di funghi e fontina. Farcendo delle semplici crepes con questo cremoso ripieno otterrete un primo piatto molto delicato, dal cuore filante che piacerà proprio a tutti! La loro caratteristica? Una morbidezza speciale che si scioglie in bocca! Allora vi abbiamo tentato?