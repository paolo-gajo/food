Per preparare le linguine agli scampi cominciate dalla pulizia di questi: staccate delicatamente la testa di 8 scampi (gli altri 4 lasciateli interi) [1]. Utilizzando uno stuzzicadenti estraete il filamento nero interno [2] e poi togliete il carapace [3]; conservate gli scarti perché serviranno per il fumetto. Gli altri 4 scampi interi invece incideteli sulla pancia con un paio di forbici. 
Poi pulite e tagliate gli scalogni grossolanamente [4]. In una pentola scaldate un filo di olio e aggiungete gli scalogni [5] e gli scarti degli scampi [6].
Unite il pepe [7], il prezzemolo con i gambi [8] e fate rosolare il tutto a fiamma viva mescolando di tanto in tanto. Dopo un paio di minuti sfumate con il vino bianco [9]. 
Non appena l'alcol sarà evaporato versate l’acqua [10], portate a ebollizione [11] e poi coprite con il coperchio lasciando cuocere a fuoco medio per circa 40 minuti. Quando sarà pronto il fumetto filtratelo in un colino, avrete ottenuto all'incirca 600g di liquido [12].
Nel frattempo in una padella versate un giro d'olio e aggiungete gli spicchi d'aglio puliti, non appena il fondo è caldo tuffate i 4 scampi interi e le 8 code [13]. Lasciate insaporire qualche istante dopodiché sfumate con il vino bianco e proseguite la cottura per un paio di minuti a fuoco vivace [14]. Mettete da parte gli scampi e teneteli coperti con un piatto [15]. 
Nella padella con il fondo aggiungete la passata di pomodoro [16], bagnate con il fumetto, lasciando da parte un paio di mestoli, e lasciate andare sul fuoco dolce per circa 15-20 minuti aggiustando di sale e pepe [17]. Intanto potete mettere sul fuoco una pentola con acqua, quando sarà a bollore salate e cuocete per 3 minuti le linguine [18].
Scolatele direttamente nella padella con il sugo, in questo modo potranno ultimare la cottura [19]. Al bisogno bagnate con il fumetto tenuto da parte finché la pasta non sarà a cottura [20]. Quando le linguine saranno cotte, incorporate gli scampi saltati in padella [21],
e insaporite con il prezzemolo tritato [22], ancora un filo di olio a crudo e mescolate delicatamente [23]. Servite le linguine con scampi ancora caldissime [24]. 