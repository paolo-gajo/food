Per preparare gli spaghettoni con fonduta di scimudin, come prima cosa mettete sul fuoco una pentola colma d'acqua, salata, che servirà per la cottura della pasta. Passate ora alla fonduta: versate in un pentolino la panna [1] e il burro [2]. Scaldate fino a raggiungere il bollore [3].
Nel frattempo tagliate il formaggio a cubetti [4]. Non appena la panna avrà raggiunto il bollore spegnete il fuoco e lasciate abbassare la temperatura per circa 1 minuto. Aggiungete lo scimudin alla panna [5] e fate riposare per qualche minuto [6]. E' importante lasciar abbassare la temperatura della panna per non fare un'altra caseificazione del formaggio.
Aggiungete anche il Parmigiano grattugiato [7] e frullate il tutto con un mixer a immersione [8] per ottenere una crema omogenea e vellutata.
Buttate gli spaghettoni nell'acqua che avrà raggiunto il bollore [10]. Nel frattempo in una padella calda versate un filo d'olio e gli spinaci [11]. Saltateli per qualche minuto, senza farli appassire completamente [12].
Quando gli spaghetti saranno al dente scolateli e trasferiteli direttamente nella padella con gli spinaci [13]. Versate anche la fonduta [14] e saltate gli spaghetti [15].
Ora impiattate: sistemate gli spaghettoni in un piatto. Aggiungete un po' della fonduta rimasta sul fondo della padella, spolverizzate con la pesteda [16] e aggiungete ancora qualche spinacino [17]. Gli spaghettoni con fonduta di scimudin sono pronti da servire [18]. Gustateli subito!