L’anguria vi fa subito pensare ad un break rigenerante, una pausa per rifocillarsi dalla calura estiva? Ma avete mai pensato di gustare questo dolcissimo e fresco frutto in un insalata saporita da consumare come antipasto o contorno, magari insieme ad una freschissima frisella? Prima di storcere il naso vi invitiamo a provare la nostra insalata di anguria, colorata e croccante. Siamo certi che sarete conquistati al primo assaggio dalla freschezza e dal gusto di questa insalatona alternativa e dal tocco fruttato. Sostanzioso e nutriente, questo piatto estivo è un carico di energia e di buonumore, perfetto da gustare a pranzo dopo una mattinata in spiaggia, quando serve stuzzicare l’appetito con piatti freddi e appetitosi. Rallegrate la vostra tavola delle vacanze con l’insalata di anguria e scoprite nuovi orizzonti di sapore!