Per realizzare i biscotti bustina di tè iniziate preparando la pasta frolla: estraete il burro dal frigorifero e tenetelo a temperatura ambiente per circa 20 minuti per ammorbidirlo; procedete quindi mettendo in un mixer la farina e il burro tagliato a pezzetti [1]. Frullate il tutto brevemente fino ad ottenere un composto dall’aspetto sabbioso e farinoso; trasferitelo in una terrina ed unite lo zucchero a velo setacciato [2], i semi di una bacca di vaniglia, due tuorli e un pizzico di sale [3].
Amalgamate con le mani tutti gli ingredienti dapprima nella terrina [4], poi su una spianatoia infarinata lavorate il tutto fino ad ottenere un impasto compatto ed elastico. Non appena avrete raggiunto questo risultato, formate una palla [5], copritela bene con della pellicola e riponetela in frigorifero a riposare per circa mezz’ora [6].
Trascorso il tempo indicato, estraete la frolla dal frigorifero e stendetela con un mattarello fino ad ottenere uno strato dello spessore di circa 7 mm [7]. Con l’aiuto di un coltello ritagliate dei rettangoli di 5 cm x 4 cm, quindi smussateli su due angoli per creare la classica forma a bustina di tè [8]. Trasferite le bustine su una leccarda coperta di carta da forno e, utilizzando uno stecco di legno, praticate un foro nella parte superiore di ogni bustina [9]. Ponete ora a cuocere i biscotti per 15-16 minuti a 180° in forno statico.
Nel frattempo fate sciogliere a bagnomaria 100 gr di cioccolato fondente [10], mescolando continuamente per non formare grumi, poi trasferite il cioccolato fuso in una ciotolina. Una volta cotti i biscotti e lasciati completamente raffreddare, intingete la parte inferiore di ciascuna bustina nel cioccolato [11], ponete i biscotti su un foglio di carta da forno e lasciateli asciugare per 5-10 minuti. A questo punto preparate, per ogni biscotto, due piccole "etichette da tè" e un sottile spago da cucina (o un filo da cucito grosso) di circa 20 cm [12]. Le etichette, di carta o cartoncino leggero, possono essere realizzate di svariate forme e decorate a piacere (secondo l'occasione per la quale vengono preparati questi biscotti): noi le abbiamo fatte esagonali e decorate con il logo di GialloZafferano...
Quando il cioccolato dei biscotti sarà completamente asciutto, procedete alla decorazione finale: fate passare lo spago attraverso il foro praticato in precedenza e annodatene insieme le due estremità [13]. Passate della colla stick sulla parte interna delle due etichette e unitele tra loro [14], dopo aver inserito al centro il cordoncino (avendo cura di lasciare all'esterno delle etichette il nodino). I vostri graziosi e fragranti biscotti bustina di tè sono pronti: stupirete i vostri ospiti accompagnandoli con dell'ottimo tè, per una merenda raffinata e originale [15].