Il naan è un tipico pane indiano cotto nel forno tandoor. Ottimo per accompagnare curry e stufati, è ancora più buono se insaporito con ingredienti extra come formaggio, patate o… aglio! I naan all’aglio sono una delle varianti più apprezzate e con il loro sapore deciso sono perfetti per essere gustati anche da soli per un aperitivo. Dopo averli cotti sulla piastra rovente, un’alternativa casalinga al tradizionale forno d‘argilla, potrete irrorarli con un condimento a base di aglio e coriandolo e servirli a spicchi ai vostri impavidi ospiti: i naan all’aglio sapranno ripagare i palati più coraggiosi con il loro gusto unico e pungente!