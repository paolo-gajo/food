La ricetta degli spaghetti di riso con verdure e pollo caramellato è un omaggio alla sempre più amata cucina Orientale. Questo piatto si ispira, per ingredienti e modalità di cottura, al modo di gustare i noodles, gli spaghetti tipici della cucina asiatica. Una pietanza saporita che unisce il gusto degli spaghetti di riso alle verdure croccanti saltate nel wok e a tenere fettine di pollo marinato con soia, lime, miele e tabasco. Per rendere questo piatto ancora più originale e sfizioso, abbiamo scelto di combinare i tradizionali spaghetti di riso con quelli di riso nero, una variante che impreziosisce il piatto con sfumature di colore scuro in perfetto contrasto con i colori accesi delle carote, zucchine e porri. Con il loro tripudio di sapori, gli spaghetti di riso con verdure e pollo caramellato sono perfetti per una cena a tema orientale da organizzare con i vostri amici!