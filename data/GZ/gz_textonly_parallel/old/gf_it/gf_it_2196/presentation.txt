Le polpette rappresentano una delle ricette casalinghe più versatili e fantasiose: ci sono le svuotafrigo, come le polpette di bollito e ricotta, le vegetariane, come quelle di sedano o le più classiche al sugo che richiamano la doverosa scarpetta. Qui chi più ne ha più ne metta! Non c’è limite al gusto quando si tratta di creare impasti sempre più appetitosi e nella nostra virtuale sagra della polpetta non potevano mancare le polpette di alici, croccanti bocconcini aromatici al sapore di pesce. Serviteli come stuzzicante aperitivo o secondo piatto, da accompagnare con una salsa fresca e semplice realizzata con yogurt greco e menta, una maionese leggera agli agrumi o alla barbabietola.