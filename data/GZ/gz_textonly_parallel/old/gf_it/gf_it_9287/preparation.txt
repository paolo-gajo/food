Per preparare la quiche alla zucca e bieta iniziate con la preparazione della pasta brisè. In una planetaria munita di frusta a foglia versate la farina [1], il burro freddo di frigo a tocchetti [2] e un pizzico di sale [3].
Unite l’acqua ghiacciata a filo mentre impastate [4]. Lasciate andare la planetaria per circa 3 minuti, unendo poi anche le foglioline di timo precedentemente sciacquate e asciugate [5]. Dovrete ottenere un impasto omogeneo e privo di grumi [6].
Trasferitelo su un piano di lavoro, dategli forma sferica [7], appiattitela leggermente coprendola poi con pellicola alimentare trasparente: trasferite l’impasto a riposare in frigorifero per almeno 40 minuti. Mentre l’impasto riposa, procedete con la preparazione del ripieno: tritate finemente un rametto di rosmarino precedentemente lavato e asciugato [8], quindi eliminate la buccia della zucca [9].
Riducetela a fette, quindi a cubetti di uguale dimensione per consentire una cottura uniforme [10]. Poi prendete una padella antiaderente e dal fondo largo e fate rosolare uno spicchio di aglio con 20 g di olio [11]. Quando avrà un colore dorato, unite la zucca [12].
Unite il trito fine di rosmarino per insaporire [13], regolando di sale e pepe. Ora coprite con coperchio e lasciate cuocere per circa 20 minuti a fuoco dolce [14]. A fine cottura dovrete eliminare l’aglio [15].
Mentre la zucca si ammorbidisce passate alla preparazione della bietola. Sciacquatela e tagliatela a metà se le foglie sono troppo lunghe per poter cuocere bene nella padella [15]. Fate rosolare uno spicchio di aglio con 20 g di olio e quando sarà dorato unite le bietole [17]. Coprite con coperchio e lasciatele appassire a fuoco molto dolce per circa 5-6 minuti [18]. Quindi togliete l’aglio, salate e pepate.
Scolate le biete dall'acqua in eccesso per evitare che versate poi nel ripieno non risulti troppo liquido [19]. Tenete la preparazione delle biete e della zucca ormai ammorbidita da parte. Procedete creando il composto di accompagnamento. In una ciotola capiente sbattete le uova con una frusta a mano [20], regolando di sale e pepe. Versate la panna a filo mentre continuate a frustare [21].
Poi unite anche il Grana Padano grattugiato [22] e amalgamatelo agli altri ingredienti. Tenete la preparazione per il momento da parte perché a questo punto la pasta brisè sarà pronta: stendetela con un mattarello su un piano di lavoro leggermente infarinato [23], fino ad ottenere uno spessore di circa 2 mm. Imburrate ed infarinate una teglia di 24 cm di diametro, preferibilmente con fondo forato per una cottura più uniforme, e adagiate sopra ad essa la pasta brisè stesa [24]. Potete avvolgere la pasta brisé stesa sul mattarello e srotolarla direttamente nella teglia per agevolarvi in questa operazione.
Fate aderire bene la pasta brisè al fondo e ai bordi della teglia, dopodiché tagliate via l'eccesso di pasta rifilando con la lama di un coltello i bordi [25]. Disponete in maniera uniforme sul fondo la bietola cotta e ben scolata [26], poi create anche uno strato di cubetti di zucca [27].
Infine versate per ultimo il composto di uova, panna e formaggio fino a coprire totalmente gli ingredienti nella teglia [28]: infornate la vostra quiche alla zucca e bieta in forno statico preriscaldato a 170°C per 60 minuti (oppure in forno ventilato a 150°C per 50 minuti) [29]. Trascorso il tempo di cottura, estraete la teglia dal forno, lasciate riposare alcuni minuti prima di servire e gustare [30]!