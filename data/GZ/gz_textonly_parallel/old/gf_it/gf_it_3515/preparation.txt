Per preparare gli spiedini di tofu marinato e verdure, per prima cosa tagliate il tofu a cubetti di circa 2 cm [1]. Trasferite i cubetti in una pirofila e aggiungete gli ingredienti della marinatura: la salsa di soia [2], l’olio [3],
il succo di mezzo limone [4], il tabasco [5] e il miele [6].
Mescolate il tutto e coprite la pirofila con la pellicola trasparente. Lasciate marinare mentre vi dedicate al resto della preparazione [7]. Per realizzare la salsa, versate lo yogurt greco in una ciotolina e unite il succo di mezzo limone [8] e l’erba cipollina [9].
Salate, pepate [10] e mescolate con un cucchiaino [11] per ottenere una salsa omogenea [12].
A questo punto mondate i peperoni rossi e gialli e tagliateli a tocchetti di circa 2 cm di larghezza [13]. Per il cetriolo, invece, utilizzate un pelaverdure per ricavare delle fettine sottili [14]. Ora prendete degli stecchini lunghi circa 25 cm e componete gli spiedini, alternando i cubetti di tofu ai tocchetti di peperone e alle fettine di cetriolo, che dovrete ripiegare su loro stesse [15]. Conservate il liquido della marinatura.
Scaldate bene una griglia e adagiatevi sopra gli spiedini, irrorandoli con il liquido della marinatura [16]. Cuocete gli spiedini per un totale di 6 minuti, girandoli su tutti i lati [17]. Una volta cotti, servite subito i vostri spiedini di tofu marinato e verdure accompagnandoli con la salsa allo yogurt [18]!