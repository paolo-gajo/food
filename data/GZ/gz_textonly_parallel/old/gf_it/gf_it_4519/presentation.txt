Il risotto agli asparagi e scampi è un primo piatto dal gusto delicato che unisce il sapore del mare con la raffinatezza degli asparagi, che già abbiamo apprezzato in altre ricette di risotti come il classico risotto agli asparagi oppure il raffinato risotto con asparagi e raspadura. Ideale come primo piatto domenicale o per le feste, è una pietanza di grande effetto pur nella sua semplicità di realizzazione. Con solo due ingredienti potrete portare in tavola un piatto cremoso e avvolgente, reso ancora più saporito dal fumetto di crostacei che esalta i profumi del mare. Potete presentarlo in maniera ancora più elaborata, facendo saltare 4 scampi sgusciati ma con la testa integra, per decorare i piatti da portata!