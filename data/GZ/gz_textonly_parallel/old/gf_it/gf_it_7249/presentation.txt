Al rientro da un viaggio nella Sicilia orientale, tra i ricordi di spiagge suggestive, meravigliosi capolavori architettonici e un mare mozzafiato non mancheranno quelli legati alle delizie assaggiate durante il tour: tra una pasta alla Norma e un arancino, sicuramente vi sarà capitato di assaggiare la scaccia. Questa focaccia "anturciniata", ovvero arrotolata, farcita con stuzzicanti ingredienti, si può annoverare tra le prelibatezze dello street food siculo. Una pasta sottile e leggermente croccante custodisce un ripieno ricco e ghiotto che varia di zona in zona. Qui vi proponiamo una delle innumerevoli varianti con caciocavallo locale, passata di pomodoro, cipolle e una manciata di prezzemolo che conferirà un tocco aromatico e profumato. Lasciatevi tentare da questi sapori mediterranei e preparatevi a mettere le mani in pasta!