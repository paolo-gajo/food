Alzi la mano chi non sa resistere alle cotolette farcite... noi sicuramente no! Ma oggi vogliamo fare una cosa veramente “esagerata”, super gustosa ed estremamente sfiziosa; prepareremo dei cordon bleu di polenta farcendoli, come da consuetudine, con prosciutto e formaggio! Il loro segreto? Sicuramente il guscio croccante dato dalla doppia panatura che custodisce tutta la morbidezza della polenta e un ripieno saporito e filante! Per la forma potete dar sfogo alla vostra fantasia, noi abbiamo scelto di realizzare dei dischi, perfetti da servire come secondo piatto, ma se preferite portarli in tavola per un aperitivo basterà tagliarli in 4 parti o preparare dei cubotti che diventeranno lo stuzzichino perfetto per trascorrere una piacevole serata in compagnia dei vostri amici ! Vedrete che con quest'ultima versione avranno tutti lo spazio per una fresca insalatina di pasta, condita in maniera speciale, e magari senza glutine! Questa ricetta vi ha messo appetito? Correte a prepararla!