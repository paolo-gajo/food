Per preparare il rotolo bicolore allo zabaione cominciate proprio da quest'ultimo. In una bastardella versate i tuorli e lo zucchero [1], mescolateli con una frusta prima di incorporare anche il marsala [2]. Poi ponete il recipiente in un pentolino con dell'acqua e cuocete a bagnomaria e a temperatura dolce mescolando di continuo [3].
Dovrete sbattere con la frusta energicamente per una mezz'ora, portando la temperatura tra i 70° e i 75°: utilizzate un termometro da cucina per essere sicuri [4]. Non appena avrete ottenuto un composto spumoso e più denso spostate la bacinella in una più capiente con acqua fredda [5]. Continuate a mescolare finché non si sarà raffreddato, quindi ponete la bacinella in frigorifero fino a farlo rassodare completamente [6].
Nel frattempo passate alla pasta biscotto. Separate i tuorli dagli albumi [7] e questi ultimi montateli a neve ferma con delle fruste elettriche; una volta pronti metteteli in frigorifero [8]. Passate ai tuorli, aggiungete lo zucchero e montate anche questi [9].
Ottenuta una crema abbastanza densa [10] versatela nel recipiente con gli albumi [11], setacciate la farina [12]
e incorporate il tutto delicatamente [13]. Quindi suddividete l'impasto versando un terzo del composto in un'altra bacinella [14] e setacciate in quest'ultima il cacao amaro [15].
E anche in questo caso mescolate delcatamente per non smontare il composto [16]. Ora che avete tutto dovrete versare il composto su una placca foderata con carta forno. Alternando tra loro ottenete 3 strisce di impasto chiaro e 2 di impasto scuro [17]. Fate scorrere uno spiedino di legno da una parte all'altra, in modo che l'impasto risulti come cucito una volta cotto [18]. 
Procedete con la cottura, in forno statico, già caldo a 180°, per circs 12 minuti [19]. Quindi lasciate raffreddare completamente [20]. Ribaltate la pasta biscotto su un altro foglio di carta forno e staccate quello che è rimasto attaccato dalla cottura.
Recuperate lo zabaione dal frigorifero e spalmatelo su tutta la superficie della pasta biscotto, abbiate cura di lasciare liberi un paio di cm da ogni lato [22]. Arrotolate delicatamente aiutandovi con il foglio di carta forno [23] ed ecco pronto il vostro rotolo bicolore allo zabaione [24].