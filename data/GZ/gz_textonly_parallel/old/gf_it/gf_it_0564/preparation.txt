Per realizzare la ciambella per prima cosa assicuratevi che tutti gli ingredienti siano a temperatura ambiente, così da lavorare meglio l’impasto. In una ciotola versate il burro a pezzetti e lo zucchero [1], montate con le fruste elettriche per almeno 5 minuti [2], deve risultare chiaro e spumoso. Poi versate le uova, una alla volta [3] (attendete che sia ben incorporato ciascun uovo prima di aggiungere il successivo).
A questo punto aromatizzate il composto con il sale [4], i semi del baccello di vaniglia [5] e la scorza del limone [6].
Ora versate il latte a filo [7], alternandolo alla farina setacciata con il lievito [8], amalgamate man mano con le fruste elettriche fino a ottenere un composto omogeneo e senza grumi [9].
Imburrate e infarinate uno stampo da ciambella del diametro di 23 cm e versate l’impasto [10]. Cuocete il dolce in forno preriscaldato in modalità statica a 180° per 45 minuti nel ripiano basso (fate sempre attenzione alle caratteristiche del vostro forno verificando che non serva qualche minuto in meno o in più di cottura). A cottura ultimata la ciambella si presenterà dorata in superficie, sfornatela [11], lasciatela intiepidire e poi sformatela su un piatto da portata. La vostra ciambella è pronta per essere gustata [12].