Per preparare il clubHouse sandwich iniziate imburrando le 6 fette di pancarré con il burro ammorbidito (meglio ancora se fuso), aiutandovi con un pennello per distribuirlo uniformemente [1], poi tostatele brevemente in padella (un paio di minuti per lato) [2] e tenete da parte. Nella stessa padella adagiate le fettine di bacon e fatele abbrustolire per circa 3 minuti per lato [3].
Una volta cotte e ben dorate, lasciatele raffreddare facendole scolare su carta da cucina [4]. Nella stessa padella potete cuocere le fettine di tacchino per 2-3 minuti totali, da entrambi i lati [5]. Una volta pronte [6], lasciatele intiepidire.
Lavate e tagliate i pomodori a fette sottili [7], quindi lavate e tamponate le foglie di lattuga. Avete tutti gli ingredienti per comporre il club sandwich: posizionate le 6 fette di pane sul tagliere e spalmate un lato di ciascuna con la maionese [8]. Aggiungete su una fetta di pane la lattuga a contatto con la maionese [9],
un paio di fette di tacchino [10], un paio di fette di pomodoro [11] e una fetta di bacon divisa in due [12].
Richiudete con una fetta di pane (la parte con maionese dovrà essere a contatto con le fette di bacon) [13] [14]. Spalmate il lato superiore del pane con altra maionese [15]
e ricominciate con foglie di lattuga, fettine di carne, pomodori [16] e bacon [17]. Adagiate l'ultima fetta di pane sempre con la maionese a contatto con gli ingredienti [18]. Ripetete lo stesso procedimento per preparare il secondo club sandwich.
Infilzate gli angoli del panino con due stuzzicadenti [19]. Tagliate per obliquo in modo da ottenere due metà di clubHouse sandwich [20] e servite con patatine e salse a piacere [21]!