La golosità ha tante facce, in questo caso anche tanti piani... quelli del ClubHouse sandwich, il re dei panini multi strato che oggi vi mostriamo come fare a casa. Maionese, lattuga, tacchino, pomodoro e bacon: nulla è lasciato al caso nella composizione perché il palato incontri strato dopo strato tutti gli ingredienti, in un ordine perfetto che faccia percepire gusto e consistenze. Le origini del club sandwich sono da ricollegare al mondo anglosassone: il primo clubHouse sandwich venne realizzato nel 1899 dallo chef Danny Mears del Saratoga Club-house di Saratoga Springs, locale di gioco d’azzardo per soli uomini a New York. Questo panino multistrato fu molto pubblicizzato dall’ex sovrano d’Inghilterra Edoardo VIII: era il suo preferito e lo faceva preparare solo dalla moglie Wallis Simpson. E' arrivato fino a noi come spuntino veloce, perfetto per un picnic, per una cena tra amici o anche come sfizioso piatto di recupero, alla stessa stregua del nostro irresistibile sandwich di pollo!