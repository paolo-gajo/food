Vi piace stupire ai fornelli? Allora lasciatevi guidare dalla maestria dello chef Philippe Leveillé che ha preparato per noi il suo "polp fiction", ovvero il polpo alla piastra su crema di patate! Una sfiziosa rivisitazione che trasforma la classica insalata di polpo e patate in un secondo piatto di alta cucina dove ogni minimo dettaglio conta. Le patate diventano una crema morbida e vellutata che contrasta con la nota croccante dei tentacoli di polpo, accentuata da una leggera panatura a base di panko, il tipico pangrattato giapponese; un elemento innovativo a cui si aggiunge la salsa barbecue fatta in casa che col suo gusto lievemente affumicato dà al piatto un’ulteriore marcia in più. Mettetevi alla prova dunque e stupite i vostri ospiti con il polpo alla piastra su crema di patate… sarà perfetto per una cena romantica o un’occasione speciale!