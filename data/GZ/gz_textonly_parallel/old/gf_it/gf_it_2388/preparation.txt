Per realizzare la crema di patate per prima cosa lessate le patate: mettetele in una pentola con acqua fredda, portate a bollore e cuocete per circa 30 minuti a seconda della dimensione [1]. Una volta cotte, pelatele e poi passatele subito con un passaverdure mentre sono ancora calde [2]. Nel frattempo unite il latte e la panna in un pentolino [3] e portate a sfiorare il bollore.
Versate le patate schiacciate in una padella [4] e fatele asciugare a fuoco moderato mescolando con un mestolo [5]. Quando il composto di latte e panna sarà ben caldo, aggiungetelo gradualmente nella padella mentre mescolate per amalgamare [6].
Continuate a mescolare con una frusta a mano [7], poi spegnete il fuoco e unite il burro freddo di frigo [8]. Mescolate bene per incorporarlo in modo uniforme [9]. Infine salate, pepate e passate al setaccio la crema ottenuta per renderla liscia e vellutata.
Per realizzare la salsa barbecue per prima cosa mondate e affettate sottilmente la cipolla. Versate il miele in un pentolino e scaldatelo a fuoco moderato [10], poi aggiungete la cipolla [11] e fatela appassire per circa 5 minuti, avendo cura che non cambi di colore. A questo punto unite l’aceto di vino bianco [12] e la senape.
Aggiungete anche il concentrato di pomodoro [13], la passata [14] e un pizzico di peperoncino [15].
Infine aromatizzate con un pizzico abbondante di paprika affumicata [16], una goccia di tabasco [17] e un cucchiaino di salsa Worcestershire [18]. Salate e pepate.
Mescolate e cuocete la salsa ancora per qualche minuto [19], poi setacciatela per eliminare la cipolla [20] e tenetela da parte in una ciotola [21].
Per preparare il polpo per prima cosa mondate e tagliate a pezzi grossolani il sedano [22], la cipolla [23] e la carota [24].
Riempite d'acqua una pentola capiente, poi aggiungete una manciata di sale grosso [25], il pepe bianco in grani e le verdure [25]. Immergete il polpo [27] e cuocete per 55 minuti da quando l'acqua inizia a bollire.
Una volta cotto, adagiate il polpo su un tagliere e separate i tentacoli dal resto del corpo [28]. Spennellate i tentacoli con l’olio [29], poi adagiateli su una piastra rovente per renderli croccanti esternamente [30].
Quando i tentacoli saranno pronti [31], potete assemblare gli ingredienti: tagliate i tentacoli a metà e spennellate i lati e la parte inferiore con la salsa barbecue [32], poi ricoprite con il panko [33] che avrete precedentemente tostato nel burro e fatto asciugare su un canovaccio.
Distribuite la crema di patate sul piatto aiutandovi con il dorso di un cucchiaio [34] e adagiatevi sopra i tentacoli così impanati [35]. Il vostro polpo alla piastra su crema di patate è pronto per essere servito [36]!