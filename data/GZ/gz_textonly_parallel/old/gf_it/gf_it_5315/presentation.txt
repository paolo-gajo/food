Chi ha detto che i bicchierini devono essere solo dolci? Oggi vogliamo proporvi un’alternativa salata, un finger food del tutto originale da servire come antipasto. I bicchierini salati al salmone, spuma di formaggio e crumble alle erbe sono delle monoporzioni perfette per arricchire i vostri buffet e imbandire le vostre tavole! Le briciole di pane ci hanno ispirato e così abbiamo scelto di realizzare un crumble, salato e un po’ speciale, che rilascia una nota aromatica molto gradevole, grazie al timo e al rosmarino! I vari strati si alternano come in un classico bicchierino ma la crema questa volta non è una ganache o una mousse ma una fantastica spuma di formaggio, leggermente acidula. La sua cremosità si alterna alla croccantezza del crumble e i cubetti di salmone donano un gusto sapido e affumicato. Un consiglio? Non lasciatevi ingannare dal loro aspetto… chiudete gli occhi e gustate a pieno tutto il sapore dei bicchierini salati al salmone!