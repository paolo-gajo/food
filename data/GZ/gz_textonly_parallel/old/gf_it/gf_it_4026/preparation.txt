Per preparare i passatelli cominciate mettendo sul fuoco un buon brodo di carne. Mentre cuoce dedicatevi all’impasto, quindi grattugiate la scorza di limone, facendo attenzione a non prelevare anche la parte bianca che è amara, e tenetela da parte [1]. Fate lo stesso con le uova che avrete rotto e battuto per pochi istanti in un recipiente insieme a un pizzico di sale [2]. In una ciotola più grande versate il pangrattato e il Parmigiano grattugiato [3].
Unite anche la scorza di limone [4], aromatizzate con la noce moscata grattugiata [5] e infine versate le uova [6].
Amalgamate gli ingredienti aiutandovi con una spatola [7], o a mano se preferite, e lavorate fino ad ottenere un panetto elastico e compatto [8]. Se dovesse risultare troppo asciutto aggiungete pochissimo brodo, altrimenti se fosse troppo morbido ancora un po’ di pangrattato. Avvolgete il panetto nella pellicola lasciandolo riposare almeno 2 ore a temperatura ambiente [9]. Questo servirà a rendere il composto più compatto e a evitare che i passatelli si sfaldino in cottura.
Trascorso il tempo di riposo, inserite l'impasto in uno schiacciapatate a fori larghi [10] e schiacciatelo direttamente nel brodo a bollore [11]. Utilizzate la lama di un coltello per tagliare i passatelli a una lunghezza di circa 4 cm [12].
Cuocete i passatelli [13] e, non appena verranno a galla, trasferiteli in un piatto da portata [14]. Servite i passatelli in brodo ben caldi [15], se preferite guarnendo con un po' di Parmigiano grattugiato e del pepe nero macinato al momento!