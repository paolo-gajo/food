Quest'anno il panettone è home made! Con la nostra ricetta del panettone con lievito di birra andrete a colpo sicuro. La vostra casa si trasformerà nel perfetto laboratorio ricco di profumi, canditi, uvetta e farine! Senza nulla togliere alla bontà e alla maestria del dolce natalizio per eccellenza delle migliori pasticcerie, se volete cimentarvi in qualcosa di davvero speciale vi mostriamo tutti i passaggi e le accortezze per fare il panettone con lievito di birra in casa. Oltre agli ingredienti migliori e alla giusta temperatura, sarà la dose di pazienza a dover essere molto abbondante! Per un ottimale risultato, infatti, servono almeno due giorni per realizzare la biga, il primo e il secondo impasto che necessitano dei giusti tempi di lievitazione e maturazione. Se poi non sapete come trascorrere il ponte dell'Immacolata o volete cimentarvi in un impasto ancora più leggero, soffice e profumato potete realizzare anche il panettone con lievito madre. Per chi invece ha una voglia irrefrenabile di panettone, ma poco tempo, l'alternativa è il nostro panettone senza lievitazione. Addirittura abbiamo sfornato per voi anche una versione senza glutine. Non avete più scuse, scegliete la vostra variante preferita per il vostro panettone fatto in casa! 