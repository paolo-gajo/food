Per preparare il liquore al mandarino lavate bene i mandarini sotto l'acqua fresca corrente e asciugateli con cura utilizzando un canovaccio pulito (1-2). Sbucciate i frutti con cura prelevando la scorza (solo la parte arancione della buccia) [3]
e aggiungete quest’ultima all’alcool puro in una bacinella capiente [4]. Lasciate macerare il tutto per una settimana, a temperatura ambiente (o in frigorifero), coprendo accuratamente con la pellicola [5]. Trascorso il tempo indicato, prendete lo zucchero, mettetelo in una casseruola [6]
e fatelo sciogliere a fuoco dolce [7], aggiungendo poco alla volta l’acqua, finchè non si sarà formato uno sciroppo che non sia troppo denso [8]. Quando il caramello assumerà un colore leggermente ambrato [9] aggiungete tutta l’acqua rimasta, spegnete il fuoco e lasciate raffreddare (ci vorranno circa 30 minuti).
Prendete ora il macerato di scorza e alcool e aggiungetelo allo sciroppo di zucchero [10], mescolate bene, filtrate il composto per eliminare le scorze [11], quindi imbottigliatelo [12]. Riponete il tutto in un luogo fresco e asciutto e consumate dopo almeno un mese. Il liquore al mandarino va servito freddo.