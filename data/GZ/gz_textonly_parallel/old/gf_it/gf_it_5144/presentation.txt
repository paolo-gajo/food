Tra le nostre ricette tipiche di cibo da strada non poteva certamente mancare lo gnocco fritto che appartiene alla gastronomia tradizionale emiliana. Si tratta di una ricetta antica le cui origini pare risalgano addirittura alla dominazione dei Longobardi, che usavano moltissimo lo strutto nelle loro pietanze, in particolar modo per friggere. La ricetta originale dello gnocco fritto richiede appunto la frittura nello strutto ma ai giorni nostri si predilige l'utilizzo dell'olio come alternativa. Lo gnocco fritto è una ricetta molto facile da preparare, dovrete solo avere un po' di pazienza per impastare insieme gli ingredienti: farina, acqua, latte, strutto e lievito. Si gusta ben caldo, una volta fritto e fatto leggermente intiepidire, accompagnato con dei salumi e, magari, un buon bicchiere di Lambrusco. Nonostante la ricetta sia una sola, lo gnocco fritto ha assunto, in Emilia, nomi diversi a seconda delle varie zone: nella provincia di Bologna lo gnocco fritto viene chiamato "crescentina", nella provincia di Parma "torta fritta", nella provincia di Reggio Emilia e Modena "il gnocco fritto", mentre nella provincia di Piacenza è più in auge la dizione dialettale chisulèn. Seppur con il passar del tempo lo gnocco fritto abbia assunto nomi diversi, la sua bontà è rimasta intatta!