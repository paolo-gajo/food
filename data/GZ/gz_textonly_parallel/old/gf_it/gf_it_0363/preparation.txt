Per preparare le pesche ripiene al forno iniziate sciacquando ed asciugando le pesche. Dividete ciascuna pesca a metà [1], quindi con un coltellino eliminate il nocciolo [2]. Scavate anche un poco la polpa intorno all’incavo del nocciolo [3]. Tenete le pesche da parte.
Ora dedicatevi al ripieno: tagliate la polpa ricavata dalle pesche [4] e sminuzzatela con un coltello [5] o in alternativa usando il mixer. Tenete da parte. Prendete il cioccolato e tritatelo finemente [6].
Trasferitelo in una ciotola e tenetelo da parte [7]. Prendete un’altra ciotola e sbriciolatevi all’interno gli amaretti in maniera grossolana [8]. Se preferite potete anche tritarli finemente aiutandovi con un mixer. Aggiungete agli amaretti sbriciolati la polpa delle pesche [9].
Amalgamate gli ingredienti [10] aiutandovi con una forchetta. Quindi unite anche il cioccolato [11] e amalgamate anche quest’ultimo agli ingredienti. Infine disponete in una pirofila leggermente imburrata le pesche una vicina all’altra con l'incavo rivolto verso l'alto, preferibilmente senza lasciare spazi. Riempitele con alcuni cucchiai del ripieno, dando al ripieno la forma di una piccola cupola [12].
Cuocete in forno statico preriscaldato a 180°C per 60 minuti (oppure in forno ventilato a 160°C per 50 minuti) [13]. Trascorso il tempo necessario, estraete le pesche ripiene dal forno [14] e servitele ai vostri ospiti ancora calde [15]!