Per preparare le cozze ripiene, iniziate ad ammollare il pane nell'acqua: ponete la mollica del pane privato della crosta (oppure ponete il pane con la crosta che poi eliminerete dopo) in una ciotola con circa mezzo litro d'acqua. Lasciate la mollica in acqua fino a quando non sarà morbida [2]. Intanto sminuzzate il prezzemolo e l'aglio per dopo. Strizzate bene la mollica, ponendola in un colino e schiacciandola con il dorso di un cucchiaio [3].
Unite alla mollica strizzata, il prezzemolo tritato e l'aglio sminuzzato (4-5), il formaggio grattugiato (in alternativa, potete utilizzare il pecorino romano) [6],
poi il sale, il pepe e l'uovo [7]. Impastate gli ingredienti con le mani oppure con una forchetta [8] per ottenere un impasto compatto e omogeneo che lascerete da parte [9].
Ora bisogna aprire le cozze crude, che avrete già raschiato dalle impurità (clicca qui per vedere come pulire le cozze): schiacciate leggermente il guscio del mollusco con le dita, per far sì che le valve si aprano leggermente; quindi, partendo dal lato della cozza che presenta una sporgenza, infilate la punta di un coltellino rivolta verso il basso, in modo da tagliare il muscolo [10]. A questo punto girate attorno al mollusco con il coltellino [11], facendo attenzione di avere la lama sempre rivolta verso il basso, e aprite la cozza [12] tenendo il frutto solo da un lato.
Una volta aperte tutte le cozze, prendete piccole quantità di impasto e farcite ogni singola cozza fino a terminarle (13-14). Terminato il riempimento, riprendete ogni cozza e chiudetela con il cotone, eliminando gli eccessi di impasto che fuoriesce. Prendete un filo di cotone da cucito e attorcigliatelo più volte attorno alle cozza, stringendo [15].
Una volta fissata, passate il filo nella cozza e tirate in giù per fissare la chiusura (16-17). Ricordate di eliminare tutti gli eccessi di impasto prima di cuocere le cozze così da non sporcare il sugo [18].
In una pentola alta e stretta, che permetta alle cozze di essere immerse completamente nel sugo, mettiamo uno spicchio d' aglio e dell'olio extravergine d'oliva [19]; fate rosolare l'olio e aggiungete la passata di pomodoro [20]. Non appena il sugo inizia a bollire, aggiungete le cozze ad una a una delicatamente e lasciate cuocere, con un coperchio, a fiamma bassa per circa 15/20 minuti [21]. Le cozze ripiene saranno pronte per essere gustate: prelevatele dal sugo e servitele in tavola! Per tagliare il cotone usate un coltellino o delle forbicine; il sugo potrete usarlo per condire la pasta!