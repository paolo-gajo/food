Protagonisti del tradizionale American breakfast, i pancake sono delle frittatine soffici e golose, da gustare nella loro versione dolce più conosciuta con lo sciroppo d’acero oppure in versione salata come quella che vi proponiamo qui: i pancake con bacon e crème fraîche. Per questa ghiotta ricetta ci siamo ispirati alla tipica colazione made in USA con una farcitura a base di bacon, che rende il risveglio più appetitoso. Il tocco esotico dell’avocado e la cremosità della crème fraîche completano il piatto conferendogli un gusto unico e fresco. Questi pancake sono perfetti da servire insieme a dei fragranti croissant salati in occasione di un brunch con amici oppure per arricchire un buffet dell'aperitivo in modo originale e fantasioso!