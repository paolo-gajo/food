Se facessimo un sondaggio per scoprire quale sia il contorno ideale per pollo, polpette e salsiccia, la risposta sarebbe unanime: patate al forno! Ma avete mai provato a cuocere le patate al forno con la buccia? Oltre a risparmiare tempo, otterrete un risultato ancora più rustico e gustoso, soprattutto nella nostra versione aromatizzata con paprika e rosmarino. Con l’aggiunta del pangrattato, poi, le patate arrosto diventeranno belle dorate e croccanti! Cosa aspettate allora, preparate le patate al forno con la buccia per accompagnare i vostri secondi piatti preferiti, oppure servitele come aperitivo insieme a una sfiziosa salsina… magari anche nella variante svedese a fisarmonica o con la cottura in jacket per una versione con prosciutto e formaggio!