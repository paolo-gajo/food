Per realizzare la sardenaira, per prima cosa preparate l’impasto: prelevate poca acqua dalla dose totale, aggiungete il sale [1] e mescolate con un cucchiaino per scioglierlo [2]. Mettete la farina in una ciotola capiente e iniziate a impastare mentre versate a filo l’olio [3]
e l’acqua rimanente [4], poi unite anche l’acqua in cui avete disciolto il sale [5]. Continuate a impastare per amalgamare gli ingredienti, poi trasferite il composto sulla spianatoia [6] e lavoratelo con le mani fino a che l’impasto non risulterà compatto.
A questo punto aggiungete il lievito fresco sbriciolato [7] e continuate a lavorare l’impasto per circa 10 minuti fino ad ottenere una consistenza liscia, morbida ed omogenea [8]. Coprite l’impasto con un panno da cucina [9] e lasciatelo riposare a temperatura ambiente per 20 minuti.
Trascorsi 20 minuti, oliate una teglia di 35x28 cm [10] e stendete l’impasto con le dita direttamente nella teglia (11-12), poi lasciatelo lievitare per un’ora ad una temperatura di 25°-26° a temperatura ambiente coperto con pellicola (lontano da correnti d'aria) o in forno spento con luce accesa.
Nel frattempo dissalate le acciughe [13] e i capperi sciacquandoli bene sotto l’acqua corrente [14], e scolate le olive. Una volta trascorso il tempo di lievitazione, preriscaldate il forno in modalità statica a 210° e iniziate a condire la focaccia: cospargete delicatamente la polpa di pomodoro su tutta la superficie [15],
poi distribuite le olive [16], i capperi [17] e le acciughe [18].
In ultimo aggiungete gli spicchi d’aglio con la buccia [19], spolverizzate con un po’ di origano [20] e irrorate con circa 30 g di olio [21].
Cuocete la focaccia in forno statico preriscaldato a 210° per circa 30 minuti. Una volta cotta, sfornate la sardenaira e conditela con i restanti 20 g di olio [22] e un altro po’ di origano [23]. La vostra sardenaira è pronta per essere gustata ben calda [24]!