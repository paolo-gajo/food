Per preparare il pollo ripieno al forno, occupatevi subito del ripieno. Innanzitutto caramellate le cipolle: mondatele e tagliatele a fette piuttosto sottili [1], mettetele in una padella antiaderente irrorata di olio [2] e aggiungete infine il miele e lo zucchero di canna [3].
Fate cuocere le cipolle per 7-8 minuti a fuoco lento e mescolando di tanto in tanto fino a quando risulteranno morbide e caramellate. Quando sono pronte [4] trasferitele in una terrina e lasciatele raffreddare completamente [5]. Procedete con il ripieno: tritate finemente gli aromi [6],
aggiungeteli al trito di vitello [7] assieme alla pancetta a dadini [8] e dopo aver messo l’olio [9] amalgamate tutto alla perfezione aggiustando di sale e pepe.
Incorporate ora le cipolle caramellate raffreddate [10] e lavorate il composto fino ad ottenere una consistenza corposa [11]. A questo punto preparate la salsa che va aggiunta alla carne. Ponete la senape in una terrina [12]
e aggiungete il miele [13]: miscelate la salsa in modo che risulti fluida [14]. Pulite ora il pollo da eventuali residui di piumaggio, facendo passare la superficie sul fornello acceso. Infine sciacquatelo e asciugatelo [15].
Spennellate bene con buona parte della salsa di senape e miele l’interno del pollo [16] e cucitene con ago e filo da cucina il dorso per impedire che il condimento fuoriesca [17]. Farcite il pollo aiutandovi con un cucchiaio e compattando bene il ripieno all’interno [18].
Cucitene anche l’altra estremità [19] e annodate saldamente la cucitura eseguita [20]. Spennellate tutta la superficie del pollo con la salsa rimanente, cosce comprese [21].
Completatelo ora con il guanciale: iniziate a foderare le cosce [22] e proseguite sul corpo distribuendo le fette ordinatamente e leggermente sovrapposte [23]. Quando il pollo è completamente foderato [24] adagiatelo in una teglia.
Potete coprire l’estremità delle cosce in modo classico: ripiegate due fogli di alluminio su se stessi fino a ridurli a due rettangoli di 6-8 cm [25] e tagliateli a striscioline di 2-3 cm lungo il lato lungo [26]. Foderate l'estremità delle cosce tenendo le striscioline verso l’esterno [27].
Ora potete dedicarvi al contorno. Lavate, asciugate le patate senza togliere la buccia e tagliatele a spicchi [28]. In una terrina unite patate, sale [29] e pepe [30].
Aggiungete infine l’olio [31] e mescolatele per amalgamare gli aromi. Aromatizzate il pollo e le patate con il rosmarino tritato e con dei rametti interi [32]. Coprite infine la teglia con un foglio di alluminio e infornate in forno statico preriscaldato a 180° per almeno 110 minuti (se ventilato, a 160° per 100 minuti). Se dipo il tempo indicato vi accorgete che la carne del pollo è ancora attaccata all'osso o troppo rosata, proseguite la cottura, anche alzando leggermente la temperatura se necessario. Il vostro pollo ripieno è pronto [33]: servitelo ben caldo.