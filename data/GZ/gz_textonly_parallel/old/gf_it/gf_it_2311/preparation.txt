Per preparare i ravioli rossi al pomodoro disponete su una spianatoia la farina a fontana e mettete al centro le uova [1] e il concentrato di pomodoro [2]. Mescolate con l'aiuto di una forchetta incorporando la farina un po' alla volta [3].
Impastate il composto con le mani fino ad ottenere un impasto liscio ed elastico [4]. Coprite la pasta con la pellicola trasparente e lasciatela riposare in frigorifero per almeno 30 minuti. Nel frattempo preparate il ripieno dei ravioli rossi al pomodoro: mettete in un mixer la ricotta, il formaggio grattugiato e il basilico sminuzzato con le mani [5], aggiustate di sale e di pepe e azionate il mixer fino a che gli ingredienti saranno amalgamati, dopo di che trasferite il composto in una sac-à-poche [6].
Stendete la pasta con l'aiuto di una macchina per la pasta [7], iniziando a tirarla dallo spessore più largo, piegandola e girandola ad ogni passaggio, fino a quello più sottile [8]. Pareggiate le sfoglie e spremete dei ciuffi di ripieno su un lato della sfoglia [9].
Con un pennellino bagnate i bordi con dell'acqua per far sì che la pasta si attacchi bene e il raviolo non si apra durante la cottura, quindi ripiegate la sfoglia e praticate una leggera pressione per far sì che le due sfoglie aderiscano perfettamente [10]. Con un coppapasta date la forma di una mezzaluna ai vostri ravioli rossi al pomodoro [11] e metteteli in un vassoio cospargendoli di semola rimacinata [12]. Se, invece, volete realizzarli tondi sovrapponete le sfoglie e tagliate con un coppapasta.
Scottate i ravioli in acqua bollente salata, scolateli e mantecateli in un padella dove avrete fatto sciogliere una noce di burro (13-14). Completate cospargendoli con ler erbe aromatiche tritate ed un pizzico di pepe nero e servite caldi [15].