Per preparare la fregola con cozze, vongole e ceci dovrete aver messo a reidratare i ceci per almeno 12 ore (o una notte intera), in una ciotola riempita di acqua [1]. Dedicatevi quindi ai molluschi, iniziando dalle vongole. Mettetele a bagno in acqua fredda [2] e aggiungete il sale grosso per farle spurgare [3]. Muovete con le mani le vongole una contro l’altra in modo che eliminino tutta la sabbia possibile e lasciatele in ammollo per 1-2 ore. Durante questo tempo cambiate l’acqua e il sale grosso e ripetete l'operazione finchè l’acqua nella ciotola non risulterà chiara e pulita del tutto (per abbreviare i tempi, potete anche sciacquare le vongole sotto acqua corrente e batterle su di un tagliere di legno con il taglio rivolto verso il basso: se la vongola è pulita può essere cotta, se fuoriesce della sabbia la vongola è da scartare).
Passate quindi alle cozze (potete consultare la scheda della Scuola di cucina: come pulire le cozze per seguire il procedimento passo passo). Lavate le cozze sotto acqua corrente, quindi con il dorso della lama di un coltello eliminate tutte le incrostazioni e i cirripedi [4] (parassiti, di colore bianco o grigio, che si formano sul guscio) e, con un movimento energico, staccate manualmente la barbetta, o bisso, che fuoriesce dalle valve [5]. Sempre sotto l’acqua fresca corrente e utilizzando una paglietta d'acciaio (oppure una spazzola rigida), sfregate energicamente le cozze per eliminare ogni impurità [6].
Ora dedicatevi al trito che servirà a cuocere le cozze e le vongole: tritate finemente i ciuffi di prezzemolo [7] precedentemente lavato sotto acqua corrente, poi tritate anche l'aglio e il peperoncino fresco [8]. Quindi in una padella larga, versate il trito, aggiungete un filo d'olio [9] e fate soffriggere per qualche secondo.
Unite le cozze e le vongole (precedentemente risciacquate per togliere la sapidità dell'acqua salata) [10], bagnatele con 3 mestoli di acqua [11] e copritele con un coperchio [12]. Fate cuocere fino alla completa apertura delle valve.
Quando le valve saranno aperte, spegnete il fuoco e filtrate il liquido dei molluschi [13], per raccoglierlo in una pentola che avrete precedentemente riempito con circa 2 litri di acqua. Accendete il fuoco basso sotto la pentola e portate il brodo ad ebollizione. Intanto lasciate intiepidire i molluschi, quindi privateli dei gusci e raccogliete i frutti in una ciotolina [14]. Poi passate a mondare e tagliare finemente lo scalogno [15].
Lavate e sfilate il mezzo gambo di sedano con un pelapatate o un coltello, poi tagliatelo finemente [16]. In un tegame capiente e fondo, versate un filo d'olio, aggiungete il trito fine di scalogno e sedano [17] e fate soffriggere per 1 minuto. Quindi scolate i ceci che saranno reidratati dopo le ore in ammollo [18].
Aggiungete i ceci nel tegame con il soffritto [19], quindi bagnateli con il brodo ottenuto con l'acqua di cottura dei molluschi, fino a ricoprirli [20]. Unite poi la passata di pomodoro [21], mescolate e fate cuocere a fuoco dolce il tutto per almeno 1 h e 40 minuti, aggiungendo di tanto in tanto il brodo se tendessero troppo ad asciugarsi.
Passato il tempo indicato, lasciando acceso il fuoco, prelevate dal tegame due cucchiai di ceci [22], poneteli su un piatto e schiacciateli con la forchetta [23] per ottenere una purea. Quindi versate la purea ottenuta nel tegame con il resto dei ceci in cottura [24] e fate addensare. Mescolate e fate cuocere per qualche minuto ancora.
Unite anche la fregola ai ceci [25], mescolate e cuocete a fuoco dolce aggiungendo a mano a mano qualche mestolo di brodo. Quindi versate anche le cozze e le vongole che avevate sgusciato [26], cuocete ancora per 4-5 minuti, finchè la preparazione avrà raggiunto la consistenza di una zuppa densa. Aggiustate di sale e pepe a piacere, quindi spegnete il fuoco e la vostra fregola con cozze vongole e ceci sarà pronta per essere servita [27]!