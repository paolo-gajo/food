Per realizzare le girelle di frolla salate iniziate dalla frolla: versate in una ciotola la farina 00 [1]. Aggiungete il Grana Padano grattugiato, il burro freddo a cubetti [2], il rosmarino ed un pizzico di sale [3]. Impastate velocemente con le mani fino ad ottenere un composto sabbioso.
A questo punto aggiungete l’uovo [4] e impastate, la frolla salata prenderà consistenza velocemente come la frolla dolce quindi lavoratela il meno possibile [5]. Avvolgete il panetto nella pellicola da cucina [6] e lasciatela riposare in frigorifero per 1 ora.
Nel frattempo preparate il pesto: staccate le foglie di basilico dai rami e sciacquate velocemente sotto l’acqua corrente [7] poi asciugatele per bene tamponando con un canovaccio pulito. Sbucciate l’aglio. Versate in una ciotola le foglie di basilico, l’aglio sbucciato, il sale grosso [8] e i pinoli [9].
Insaporite con il Grana Padano grattugiato e il pecorino grattugiato [10] , completate con l’olio [11] e frullate con un frullatore ad immersione [12].
Una volta ottenuto un composto omogeneo tenete da parte [13]. Trascorso il tempo di riposo stendete la pasta frolla salata con il matterello [14] formando un rettangolo di 30x40 cm [15].
In una ciotola a parte versate la ricotta e il pesto [16], schiacciate con la forchetta per amalgamare gli ingredienti [17]. Distribuite il ripieno sul rettangolo di pasta frolla [18].
Avvolgete la sfoglia dal lato più lungo [19] per ottenere un cilindro [20].Tagliate 12 girelle larghe un centimetro circa [21].
Adagiate le girelle sopra una teglia rivestita con carta forno [22]. Lasciatele riposare in frigorifero per circa 30 minuti coperte con della pellicola da cucina per non far assorbire gli odori degli altri alimenti. Cuocete in forno ventilato già caldo a 180 °C per 20 minuti fino a dorarle in superficie. Sfornate [23] e lasciate raffreddare le girelle prima di servirle [24].