Per realizzare le seppie con piselli come prima cosa realizzate il brodo vegetale. Una volta filtrato mantenetelo in caldo; poi mondate la cipolla e tritatela con il coltello [1]. Ora prendete le vostre seppie già pulite (se non lo fossero potete seguire le nostre indicazioni che trovate nella scheda come pulire le seppie). Staccate i tentacoli [2], eliminate l'occhio e riduceteli a pezzetti [3].
Tagliate a striscioline piuttosto larghe il mantello [4]. Scaldate l’olio di oliva in un tegame ampio, versate il trito di cipolla [5] e fate stufare a fuoco medio per circa 10 minuti, aggiungendo al bisogno del brodo vegetale caldo [6] così da evitare di far asciugare troppo la cipolla.
Quando la cipolla risulterà ben morbida e trasparente, versate le seppie [7], salate e pepate. Le seppie potrebbero rilasciare dell’acqua quindi potete alzare la fiamma per asciugarle. Quando avranno perso la loro acqua, sfumate con il vino bianco [8] e lasciate evaporare. Aggiungete infine i piselli [9],
i pomodori pelati precedentemente schiacciati e privati del picciolo [10]; aggiungete un mestolo di brodo e proseguite la cottura a fuoco dolce per 15/20 minuti. Intanto lavate, asciugate e tritate anche il prezzemolo [11]. Quando le seppie con piselli saranno morbide, spegnete il fuoco, aromatizzate con il prezzemolo fresco e servite subito [12].