Per realizzare le scaloppine alla pizzaiola per prima cosa battete le fettine se necessario (ponetele tra due fogli di carta da forno per non rompere le fibre e renderle più tenere e sottili). Sciogliete a fuoco dolce il burro in una padella larga, salate [1], pepate e intanto infarinate le fettine di carne [2] e adagiatele in padella [3],
rosolatele bene da entrambi i lati [4] poi man mano che saranno cotte trasferitele in una pirofila [5] e tenetele in caldo coperte con la carta di alluminio. Nella stessa padella versate il vino bianco [6]
lasciatelo evaporare poi unite la passata di pomodoro [7] e le foglioline di basilico fresco [8] coprite con il coperchio [9] e cuocete il sugo per 10 minuti a fuoco dolce.
Intanto tagliate a fettine sottili la mozzarella [10] ben scolata dalla sua acqua. Quando il sugo si sarà rappreso [11] adagiate nella padella le fettine di vitello [12]
e sopra distribuite la mozzarella [13] e l’origano a piacere, proseguite la cottura a fuoco moderato con il coperchio [14] per un paio di minuti o il tempo necessario per far sciogliere il formaggio. Le scaloppine di vitello alla pizzaiola sono pronte, servitele subito nel piatto di portata [15].