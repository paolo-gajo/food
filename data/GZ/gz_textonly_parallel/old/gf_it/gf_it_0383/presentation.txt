Le scaloppine di vitello alla pizzaiola nascono dall’incontro di due saporiti secondi piatti: la pizzaiola con le sue fettine di carne cotte nel pomodoro e insaporite con prezzemolo e origano e le scaloppine a base di fettine di carne infarinate e rosolate in padella. Il risultato fa venire l’acquolina in bocca solo a guardarlo: tenere scaloppine di vitello al vino bianco avvolte da un gustoso sugo di pomodoro aromatizzato con basilico e origano e per finire un tocco sfizioso di mozzarella filante! Mai più doppie preparazioni, per accontentare tutti i gusti portate in tavola le scaloppine di vitello alla pizzaiola! E se siete amanti di questo condimento, preparate il pane per la scarpetta e tuffatelo nelle morbide e saporite polpette di zucchine alla pizzaiola. 