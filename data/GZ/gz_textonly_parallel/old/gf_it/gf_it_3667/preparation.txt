Per preparare il cappuccino di zucca iniziate privando la zucca della scorza e dei semi interni con l'aiuto di un cucchiaio e tagliando la polpa in cubetti [1]. Sbucciate le patate e riducete anch'esse in cubetti [2]. Mondate il porro e tagliatelo molto finemente [3].
In una casseruola scaldate 4 cucchiai d'olio extravergine d'oliva, fatevi appassire il porro [4] e aggiungetevi i pezzetti di zucca [5] e di patate [6],
incorporate quindi il rosmarino tritato finemente [7]. Fate rosolare e insaporire le verdure, aggiungete poi il brodo vegetale e portate a cottura [8]. Quando le patate e la zucca saranno cotte, lasciatele intiepidire e frullatele fino ad ottenere una vellutata cremosa. Aggiustate eventualmente di sale e di pepe. Dedicatevi poi alla preparazione della spuma del cappuccino: in una ciotola amalgamate la robiola e la panna fresca e montateli fino ad ottenere un composto spumoso e soffice [9], condite quindi con poco sale e pepe. Potete ora comporre il vostro cappuccino di zucca: distribuite la vellutata in coppette o tazze da cappuccino, aggiungetevi una spatolata di spuma di formaggio e panna (oppure un ciuffo utilizzando una sacca da pasticciere), guarnite con un cucchiaino di marmellata di prugne e decorate con alcune mandorle a lamelle. Servite il cappuccino di zucca immediatamente!