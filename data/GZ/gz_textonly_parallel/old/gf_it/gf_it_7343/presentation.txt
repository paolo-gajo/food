Il pane integrale è un pane rustico, ricco e sostanzioso. Ideale da preparare la domenica mattina quando il tempo a disposizione è maggiore; infatti se conservato adeguatamente questo pane durerà a lungo e manterrà la sua fragranza. Sarà perfetto per arricchire il cestino del pane, magari insieme a una sfiziosa focaccia di farro, e per fare un'appetitosa scarpetta durante i pasti... ma se leggermente tostato e cosparso di confettura si trasformerà in una magnifica colazione! Il pane integrale, preparato con una farina ricca di crusca, è un ottimo sostituto del pane bianco in quanto ricchissimo di fibre, vitamine e sali minerali.Preparare una fragrante pagnotta di pane integrale in casa è davvero un gioco da ragazzi, scoprite insieme a noi come fare e dedicatevi anche ad altre preparazioni, come quello con lievito madre, il pane di campagna o il pane facile fatto in casa ancora più semplice!