Quello che sta alla base di questa ricetta è un’antica e sapiente tradizione contadina: il pane cafone, tipico della Campania ma diffuso in tutte le regioni del Sud Italia, racchiude in sé sapori e profumi di una volta. Il pane cafone è preparato con una miscela di farina 0 (come quella usata per il pane facile), ricca di glutine e adatta alle lunghe lievitazioni, e di semola rimacinata di grano duro, una farina poco raffinata che troviamo anche nella ricetta dei panini di ricotta sardi e serve a rendere l’impasto più saporito e corposo. Il segreto di questo pane è la lunga lievitazione, che parte da una piccola dose di lievito madre, impastato con acqua e farina. La cosa migliore è impastare il pane il giorno prima e lasciarlo lievitare tutta la notte, per poi cuocerlo di mattina e consumare il pane fresco e fragrante.Le caratteristiche del pane cafone sono la mollica ben alveolata, morbida ed elastica e la crosta esterna scura, più dura e croccante. Il termine cafone indicava, in Campania, i contadini: questo era il loro pane, fatto con una farina povera, poco raffinata, ben diverso dal classico pane a base di farina bianca, simile al pane di campagna. Oggi il pane cafone è considerato uno dei migliori e più buoni lievitati della panificazione nazionale! Accompagnate con questo pane (leggermente abbrustolito) anche una delle ricette di contorni più gustosi della Campania, la ciambotta!