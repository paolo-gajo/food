Per preparare la crostata alle fragole con frangipane partite dalla frolla: in una ciotola capiente versate farina e burro a pezzetti [1], lavorate con le dita poco tempo, giusto per ottenere un composto sabbiato. Aggiungete lo zucchero [2] e lavorate per pochi minuti, infine incorporate le uova [3] e impastate prima con un cucchiaio di legno 
e a mano [4] pochi istanti, trasferite sul piano di lavoro non infarinato, maneggiate ancora qualche istante per ottenere un impasto omogeneo e liscio [5]. Avvolgete il panetto in pellicola e riponete in frigo per almeno mezz’ora [6].
Ora occupatevi della crema frangipane. Montate con le fruste elettriche il burro a temperatura ambiente [7] e lo zucchero [8], fino a che non risulterà morbido e spumoso, poi aggiungete le polveri [9]: la farina di mandorle e la farina 00. 
Unite poi le uova continuando a montare con le fruste a velocità bassa [10]. Quando l'impasto risulterà omogeneo [11], copritelo con pellicola [12] e lasciatelo in frigorifero 10 minuti, poi mettetelo in un sac-à-poche con beccuccio da 10 mm. 
Riprendete la frolla e su una spianatoia leggermente infarinata stendetela [13] a uno spessore di circa 5 mm [14]. Aiutatevi arrotolando la sfoglia ottenuta sul mattarello per srotolarla su una tortiera di 20 cm di diametro [15].
Eliminate l’eccesso facendo scorrere il mattarello sul bordo dello stampo [16] [17] e conservatelo avvolto con pellicola. Ora stendete uno strato di confettura di fragole sulla frolla [18], 
poi uno strato di crema frangipane [19], che livellerete poi con una spatola [20]. Cuocete in forno statico preriscaldato a 180° per circa 30 minuti. Nel frattempo occupatevi della crema pasticcera. Versate il latte e la panna in un pentolino [21] e portate a bollore. Quindi spegnete.
Nel frattempo, in una ciotola versate i tuorli (ricordiamo l'importanza di pesarli per raggiungere la dose indicata), lo zucchero e mescolate con una frusta [22]. Unite anche l’amido di mais e la farina setacciati [23]. Lavorate tutti gli ingredienti con la frusta sino ad ottenere un composto omogeneo [24]. 
Quando il latte avrà raggiunto il bollore versate il composto di uova [25]. Mescolate il tutto con la frusta per qualche secondo. Cuocete la crema a fuoco basso, mescolando di continuo, sino ad ottenere una consistenza densa e liscia [26]. Allontanatevi dal fuoco sempre mescolando, quindi traferitela in una ciotola ampia e bassa, coprite con pellicola a contatto [27] e fatela raffreddare prima a temperatura ambiente e poi in frgo. Dopodichè potrete trasferirla in un sac-à-poche con beccuccio da 9 mm. 
Quando la torta sarà pronta sfornatela senza spegnere il forno [28] e lasciatela raffreddare a temperatura ambiente. Abbassate la temperatura del forno a 170°, stendete la frolla che vi era avanzata [29] e formate dei piccoli cuoricini con stampini di 2-3 cm di diametro [30]. Infornate i biscottini adagiati su una leccarda foderata con carta da forno e cuocete per circa 15 minuti (controllate di tanto in tanto, in base alla potenza del vostro forno potrebbe volerci meno tempo). 
Tagliate le fragole ben lavate a spicchi piccoli (in 4 se sono piccole) e tenetele da parte [31]. Mettete una parte della crema sulla superficie [32] e stendetela bene con una spatolina [33]. 
Realizzate dei ciuffi sparsi con la crema restante [34]. Nei vuoti inserite le fragole fino a riempire la torta [35]. Infine mettete qualche biscottino che avrete precedentemente decorato con zucchero a velo a spolvero. La crostata alle fragole con frangipane è pronta per essere portata in tavola [36].