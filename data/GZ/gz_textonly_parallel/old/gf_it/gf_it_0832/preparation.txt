Per realizzare i gamberi in crosta, per prima cosa pulite i gamberi avendo cura di non rimuovere la coda: staccate la testa [1], le zampette e il carapace, quindi estraete l’intestino, ovvero il filamento nero che si trova sul dorso aiutandovi con uno stecchino [2]. Per svolgere questo passaggio al meglio potete consultare la nostra scheda come pulire i gamberi. Adagiate i gamberi puliti in una pirofila e conditeli con olio di oliva [3],
sale [4] e pepe, mescolate delicatamente e teneteli da parte. Prendete la sfoglia e ritagliatela a striscioline di 1 cm di spessore con una rotella tagliapasta [5]. Prendete una striscia di pasta e avvolgetela intorno ai gamberi partendo dalla testa [6].
Ricoprite i gamberi completamente avvolgendo le striscioline di sfoglia a spirale fino alla coda [7]. Adagiate man mano i gamberi su una teglia da forno [8]. Una volta terminati i gamberi, sbattete l'uovo in una ciotolina e spennellate la superficie della sfoglia con l’uovo sbattuto [9];
infine ricoprite 4 gamberi con i semi di sesamo neri [10], altri 4 con i semi di sesamo bianchi [11] e gli ultimi 4 con i semi di girasole [12].
Cuocete i gamberi in crosta in forno statico preriscaldato a 200° per 15 minuti o fino a quando la sfoglia non sarà bella dorata [13]. Intanto potete dedicarvi alla salsa allo yogurt: spremete il limone, raccoglietene il succo e aggiungetelo allo yogurt che avrete posto dentro ad una ciotolina [14]. Unite la menta spezzettata grossolanamente. Condite con l’olio [15], il pepe e il sale 
e mescolate per amalgamare tutti gli ingredienti [16]. A cottura ultimata, sfornate i gamberi [17] e lasciateli intiepidire prima di servirli accompagnati con la salsa allo yogurt [18]!