L'inverno: la stagione in cui coccolarsi con una buona tisana o un te' al pomeriggio insieme a qualcosa di dolce è un bisogno irrinunciabile. Abbiamo pensato a questa atmosfera di rigido all'esterno e calore nell'intimità della propria casa mentre preparavamo la torta di pere. Sorella della classica torta di mele, la torta di pere è morbida, profumata anche con un pizzico di cannella e molto saporita... vi accompagnerà in tutta la sua dolcezza dal mattino a colazione fino all'ultima fetta da rubacchiare prima di andare a letto! Un peccato di gola che si può perdonare quando le cose sono fatte con ingredienti genuini e con amore. Venite a scoprire con noi i passaggi per questa deliziosa torta di pere e provate anche le sue golose varianti come la torta ricotta pere e cioccolato!