Per realizzare la crostata rustica all’italiana iniziate dalla preparazione della pasta brisè: Per preparare la pasta brisè, mettete nel frullatore la farina setacciata, il burro freddo di frigo a pezzi, un pizzico di sale e frullate il tutto fino ad ottenere un composto dall'aspetto sabbioso e farinoso [1]. Disponete il composto ottenuto su una spianatoia nella classica forma a fontana, aggiungete al centro il grana grattugiato [2], versate l'acqua ghiaccciata poco alla volta [3]
e impastate energicamente [4] fino ad ottenere un impasto compatto, sodo ed abbastanza elastico [5]. Una volta pronta, avvolgete la vostra pasta brisè in un foglio di pellicola da cucina e lasciatela riposare in frigo per almeno 40 minuti. Intanto occupatevi del ripieno: pulite gli asparagi, pareggiateli con un coltello eliminando la parte più coriacea e pelate i gambi con un pelaverdure per eliminare la parte esterna filamentosa. Quindi lessateli nell’apposita asparagiera [6], lasciando le punte fuori.
Quando saranno cotti. tagliateli a rondelle [7] avendo cura di conservare le punte intere (serviranno per la guarnizione). Lavate, pelate e tagliate a dadini le carote [8] e le zucchine [9].
In una larga padella scaldate un filo di olio di oliva [10] unite le carote a dadini [11], uno spicchio di aglio intero, i piselli, le zucchine a dadini [12] e fate saltare le verdure qualche minuto: devono rimanere croccanti e non si devono sfaldare.
Poi spegnete il fuoco e incorporate gli asparagi [13], salate, pepate e profumate le verdure con foglioline di basilico. Setacciate in un colino la ricotta [14] e raccoglietela in una ciotolina, aromatizzate con la noce moscata , unite il grana grattugiato [15],
versate il latte [16] e mescolate il composto di formaggi per ottenere una crema omogena e morbida. A questo punto unite al composto le verdure saltate [17], tagliate a rondelle le olive nere [18]
e unitele alla farcia [19] insieme alle foglie di basilico [20], mescolando con una spatola. Per ultimo prendete il formaggio Fontal [20], tagliatelo a dadini [21]
e aggiungetelo al ripieno [22]. Tenete da parte la farcitura e riprendete la pasta brisè: togliete la pellicola e stendetela su una spianatoia infarinata in una sfoglia rotonda spessa circa ½ cm [23]. Avvolgete la sfoglia sul mattarello e srotolatela su una teglia del diametro di 28 cm. Con un tagliapasta liscio ritagliate il bordo a filo [24] eliminando la pasta in eccesso (che potrete reimpastare per realizzare le losanghe).
Bucate il fondo della pasta con i rebbi della forchetta [25], in questo modo non si gonfierà troppo in cottura. Poi ritagliate un disco di carta forno del diametro della teglia, bagnatelo, strizzatelo e ponetelo sulla pasta. Ricoprite la base con legumi secchi o i pesi appositi per la cottura alla cieca [26]. Cuocete la pasta brisè in forno statico preriscaldato a 180° per 30 minuti ( se forno ventilato a 160° per 20 minuti). Sfornate la teglia [27] togliete i pesi e la carta da forno [27]
e poi farcitela con il ripieno di verdure e formaggi [28]. Stendete la pasta brisè avanzata ritagliate delle strisce con una rotella dentellata [29] e applicatele sulla superficie, intersecandole in obliquo, come una classica crostata dolce [30].
Per finire decorate il bordo con una striscia di pasta della stessa lunghezza del perimetro della teglia, arrotolata a mo’ di elica [31]. Spennellate la superficie con un uovo sbattuto [32] e informate di nuovo a 180° per 70 minuti (se forno ventilato a 160° per 60 minuti). A cottura ultimata sfornate la crostata, guarnitela con le punte degli asparagi [33] e servitela in tavola!