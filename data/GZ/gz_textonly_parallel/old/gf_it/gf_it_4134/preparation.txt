Per preparare le tagliatelle radicchio e speck cominciate dal taglio di tutti gli ingredienti che vi occorreranno. Quindi partite con lo scalogno: mondatelo e tritatelo finemente al coltello [1]. Passate poi allo speck, tagliatelo a bastoncini della stessa lunghezza e spessore [2], in questo modo la cottura sarà uniforme. Infine dedicatevi alla pulizia del radicchio, sfogliatelo eliminando così le foglie più esterne [3].
Dividetelo a metà per il senso della lunghezza [4] e incidete la parte dura del gambo, eliminandolo [5]; a questo punto tagliate il radicchio a listarelle sottili [6].
Lasciate sudare a fiamma bassa lo scalogno in una padella antiaderente insieme ad un filo d’olio per 4-5 minuti. Unite lo speck a listarelle e cuocere per altri 4 minuti [7]. Aggiungete la panna liquida [8] e la passata di pomodoro [9].
Aggiustate di sale e di pepe e lasciate cuocere per 6-7 minuti, così da far addensare il tutto [10]. Nel frattempo cuocete la pasta in acqua bollente e salata [11] e scolatela a metà cottura, ultimando quest’ultima direttamente nel tegame con il condimento [12]. Risottando la pasta otterrete un gusto più intenso e una cremosità maggiore.
Soltanto a fine cottura aggiungete il radicchio tagliato a julienne [13] e mescolate il tutto [14]. A questo punto le tagliatelle radicchio e speck sono pronte [15], non vi resta che gustarle ancora fumanti!