Per preparare la pasta al forno con melanzane e provolone, iniziate dalla besciamella: fate scaldare in un pentolino il latte per renderlo tiepido, mentre in un altro pentolino fate sciogliere il burro a fuoco dolce [1]. Una volta sciolto potrete unire la farina tutta in un colpo [2]. Mescolate con una frusta rapidamente e, una volta creato il roux, versate il latte tiepido in 3 volte [3].
Cuocete per circa 5-6 minuti mescolando con la frusta per evitare i grumi [4], senza farla addensare troppo [5]; tenete da parte e lasciate intiepidire. Lavate, spuntate e poi tagliate le melanzane utilizzando possibilente la mandolina, per ottenere fette dello spessore di circa 5 mm [6].
Friggete poche fette di melanzane alla volta in olio di semi alla temperatura di circa 170° (da misurare con termometro da cucina) [7] [8] e scolate su carta per fritti [9].
Nel frattempo potete far bollire l'acqua per la pasta da salare quando arriva a bollore. Tagliate il provolone a dadini [10] [11], poi cuocete i fusilli al dente.
Nel frattempo scolate e tagliate i pomodorini secchi a pezzetti e versatene 3/4 nella besciamella intiepidita [13], salate e pepate a piacere, poi frullate il tutto [14]. Versate la besciamella ai pomodorini secchi in una ciotola, aggiungete i fusilli cotti al dente e ben scolati e amalgamate [15].
Unite quasi tutti i dadini di provolone [16] e 50 g di Grana [17]. Mescolate bene con la spatola [18].
Foderate la teglia con le melanzane fritte, facendo in modo di rivestire il fondo [19] e di adagiare le melanzane lungo tutta la teglia in modo che trasbordino leggermente [20]. Versate la pasta condita sopra le melanzane distribuendola uniformemente [21].
Infine spolverizzate con il Grana Padano DOP rimasto [22]. Ripiegate le melanzane sulla pasta [23] e guarnite la superficie con il provolone tenuto da parte [24].
Aggiungete anche i pomodorini secchi rimasti [25] [26]. Cuocete in forno ventilato già caldo a 180° per 12 minuti. Una volta sfornata la pasta con melanzane al forno, prima di servirla ben calda potrete decorarla con foglioline di basilico fresco [27].