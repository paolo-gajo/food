I canapè sono deliziose tartine ideali da realizzare per un antipasto o un aperitivo sfizioso, generalmente formate da fette di pane o pancarrè, private della crosta, spalmate di burro (o salsine) e farcite con i più svariati ingredienti. Nei canapè conta molto l’aspetto decorativo; infatti vi è una grande cura nel disporre gli ingredienti perché queste tartine, oltre che buone, siano anche molto belle da vedere. Anche la dimensione ha la sua importanza: è opportuno realizzarle in formato mignon, così da poterle mangiare anche in un solo boccone! In questa ricetta vi suggeriamo sei diversi modi per preparare i canapè ma nulla vi vieta di sperimentare i vostri abbinamenti e dare sfogo alla fantasia: i vostri ospiti ne saranno piacevolmente sorpresi!