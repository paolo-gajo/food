Una leggenda turca narra che una giovane contadina ungherese, costretta ad entrare nell’harem di un pascià, imparò in segreto tutti i trucchi sulla coltivazione, essiccazione e infine macinazione del peperone. Una volta scappata fece ritorno in Ungheria, la sua terra natale, e insegnò ai contadini del posto e del resto d’Europa come ottenere la paprika, questa meravigliosa spezia che si ottiene dai peperoni. La magia di questo racconto ci ha coinvolti talmente che abbiamo scelto di utilizzarla come ingrediente protagonista di una nostra ricetta. Nascono così i biscotti alla paprika! Dei bocconcini friabili e aromatici, grazie alla presenza della spezia che conferisce un sentore di delicata piccantezza e di affumicato. Il parmigiano invece esalta la sapidità stimolando le papille gustative al successivo boccone. Servite ai vostri ospiti questi biscotti alla paprika contornandoli con la leggenda dietro la spezia… all'aperitivo li conquisterete tutti!