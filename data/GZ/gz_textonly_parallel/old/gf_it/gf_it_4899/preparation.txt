Per preparare lo gnocco fritto per prima cosa miscelate l’acqua con il latte [1]. In una ciotola versate la farina, il lievito in polvere per preparazioni salate [2], lo zucchero e il sale [3].
Mescolate le polveri e poi incorporate lo strutto [4]. Impastate con le mani e versate a filo la miscela di latte e acqua [5]. Una volta che le polveri avranno assorbito i liquidi, trasferite l’impasto su una spianatoia infarinata [6].
Formate un panetto compatto e asciutto, ponetelo all’interno di una ciotola, coprite con pellicola per alimenti [7], fate riposare l’impasto per almeno un’ora fino ad un massimo di 12 ore, in un luogo fresco. Trascorso il tempo riprendete l’impasto [8], spolverizzate leggermente la spianatoia e dividete in panetti con un tarocco o un coltello [9].
Prendete un panetto (coprite il resto con la ciotola), tirate il panetto con il mattarello fino a ottenere una sfoglia sottilissima, non più di un paio di millimetri [10]. Pareggiate il bordo della sfoglia con un taglia pasta ondulato [11]. Ritagliate quindi dei parallelogrammi da 8x7 cm [12]. Così facendo dovreste ottenere all’incirca 50 pezzi. Non buttate via i ritagli, ma impastateli nuovamente.
Una volta ritagliati, cuoceteli in olio bollente a 170° per circa 1 minuto, non più di 3-4 pezzi per volta [13]. Una volta dorata la prima parte girate e proseguite dall’altra [14]. Scolate su carta assorbente [15] e continuate così con tutti gli altri. Il vostro gnocco fritto è pronto, gustatelo caldo!