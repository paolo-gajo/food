Per realizzare una ricetta che può essere consumata dai celiaci è indispensabile utilizzare TUTTI ingredienti senza glutine, contraddistinti dal simbolo recante una spiga sbarrata, o la dicitura Senza Glutine. Per conoscere quali sono le tipologie e le marche degli alimenti consentiti ai celiaci è necessario visionare il prontuario dell'Associazione Italiana Celiaci degli alimenti. Badate bene, poi, che anche tutti gli utensili utilizzati per preparare la ricetta non dovranno essere contaminati con ingredienti contenenti glutine. Il Pan di Spagna con farina di riso è una variante di questa diffusa preparazione base di pasticceria, preparata utilizzando interamente farina di riso, rigorosamente priva di glutine. Il Pan di Spagna preparato con farina di riso risulterà alto, morbido e soffice, quindi adattissimo per preparare tantissimi dolci golosi e gluten-free! Se volete potete realizzare questo Pan di Spagna utilizzando metà dose di farina di riso (75 gr) e l'altra metà di amido di mais o fecola di patate.