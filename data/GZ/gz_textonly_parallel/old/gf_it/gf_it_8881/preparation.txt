Per preparare il Pan di Spagna con farina di riso iniziate ponendo le uova a temperatura ambiente in una planetaria [1], aggiungete quindi lo zucchero [2] e montate gli ingredienti per almeno 10/15 minuti con la frusta fino ad ottenere un composto spumoso, gonfio e di colore giallo chiaro [3].
Se lo desiderate quando il composto sarà ben montato potete aggiungere i semi del baccello di vaniglia che avrete tagliato a metà e continuare a montare pochi secondi per amalgamarla bene e aromatizzare l’impasto. A questo punto potete unire la farina di riso che avrete preventivamente ben setacciato [4]: mescolate il tutto con un cucchiaio di legno fino ad ottenere un composto omogeneo, facendo attenzione a non smontarlo [5]. Imburrate e infarinate per bene con la farina di riso una teglia rotonda a cerniera del diametro di 24 cm [6],
versate l'impasto al centro dello stampo [7] livellandolo per bene [8]. Infornate il Pan di Spagna con farina di riso per circa 35-40 minuti a 180°C senza mai aprire il forno nella prima mezz'ora di cottura. Estraete lo stampo dal forno e fate raffreddare il Pan di Spagna nello stampo prima di aprirlo [9]. NOTA BENE: E’ sempre necessario consultare il prontuario Associazione Italiana Celiachia e leggere attentamente gli ingredienti, per assicurarsi che non contengano contaminazioni da glutine