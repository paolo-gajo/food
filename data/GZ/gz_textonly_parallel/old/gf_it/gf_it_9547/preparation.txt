Per preparare la focaccia ripiena pizzicata iniziate dall’impasto. In una planetaria munita di gancio versate la farina setacciata, il lievito disidratato [1] e lo zucchero [2] ed azionate la planetaria a velocità bassa. Quindi aggiungete il latte ed il latte di kefir a temperatura ambiente a filo [3].
Mentre continuate ad impastare aggiungete anche l’olio di semi a filo [4]. Poi unite l’uovo a temperatura ambiente [5] e quando si sarà assorbito aggiungete il sale [6].
Continuate ad impastare per circa altri 5 minuti fino a che l’impasto non risulterà ben incordato al gancio [7]. Quindi spostatelo su una spianatoia cosparsa di farina e lavoratelo con le mani [8] per dargli una forma sferica [9].
Adagiate l’impasto in una ciotola capiente e coprite con pellicola alimentare trasparente [10]. Lasciatelo lievitare per 4 ore in forno spento con luce accesa (ad una temperatura di 26-30° massimo). Nel frattempo procedete con la preparazione del ripieno. Prendete l'emmentaler e il caciocavallo e tagliateli a piccoli cubetti [11], ripetendo l’operazione con il prosciutto cotto [12].
Trascorso il tempo di lievitazione riprendete l’impasto che avrà raddoppiato il suo volume [13] e trasferitelo su una spianatoia leggermente infarinata; con un mattarello stendetelo fino ad ottenere una sfoglia dello spessore di 5 mm [14]. Poi coprite la sfoglia di impasto con un canovaccio pulito e lasciate riposare per 10 minuti [15]. Questa operazione è necessaria per evitare che coppando immediatamente l’impasto questo si ritiri.
Create dei dischi di impasto con l’aiuto di un coppapasta del diametro di 8 cm [16]. L’impasto che avanza può essere riutilizzato per ottenere ulteriori dischi. Potete farciere la metà dei dischi ottenuti con i cubetti di prosciutto ed emmentaler [17] e l’altra metà con un cucchiaino di 'nduja e cubetti di caciocavallo [18], avendo cura di lasciare uno spazio dal bordo per evitare la fuoriuscita del ripieno in cottura.
Prendete un disco e ripiegatelo a metà per ottenere una mezza luna [19], quindi fate convergere gli estremi della mezzaluna in centro in modo da dare la forma di piccola rosellina [20]. Schiacciate bene le estremità con le dita per sigillare l’impasto. Ripetete l’operazione con tutti i dischi. Quindi prendete una teglia dal diametro di 32 cm e foderatela con carta forno. Disponete le rosellne ripiene nella teglia, partendo dai bordi [21] alternando quelle con ripieni di versi.
Quindi riempite tutto lo stampo fino al centro, sovrapponendo anche le roselline al centro con un secondo strato se necessario [22]. Spennellate leggermente con un uovo sbattuto tutta la focaccia ripiena pizzicata [23] e infornate in forno statico preriscaldato a 200° per 20 minuti (o in forno ventilato a 180° per 10 minuti). Sfornate la vostra focaccia ripiena pizzicata, lasciatela intiepidire a temperatura ambiente e… gustatela ancora calda [24]!