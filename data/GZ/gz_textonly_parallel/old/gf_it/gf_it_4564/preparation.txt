Per preparare il risotto al mascarpone e pepe rosa, iniziate a preparare il brodo vegetale per averlo a portata di mano al momento opportuno. Proseguite con il soffritto: versate l'olio di oliva in un pentolino [1], unitevi 5 g di pepe rosa e fatelo andare a fuoco dolce per circa 5 min [2] cosicché l’olio si insaporisca bene. Trascorso questo tempo, filtrate l’olio con un colino e trasferitelo, privo delle bacche di pepe, nella pentola in cui farete il risotto [3].
Mondate e tritate finemente la cipolla [4], aggiungetela all'olio e lasciate soffriggere a fuoco basso mescolando per non farla bruciare e fino ad ottenere una leggera doratura [5]. A questo punto potete aggiungere il riso [6].
Fatelo tostare mantenendo un fuoco dolce e mescolando con una spatola per un paio di minuti [7]. Sfumate ora con il bicchiere di spumante [8] e successivamente iniziate ad aggiungere il brodo, incorporandone poco alla volta per cuocere il riso: ci vorranno circa 20 minuti [9].
Potete ora aggiungere il timo e aggiustare di sale [10]. Quando mancheranno circa 5 minuti per terminare la cottura, potete aggiungere al risotto il mascarpone [11] e mantecarlo per amalgamare bene gli ingredienti [12].
Spegnete ora il fuoco e unite il Grana Padano grattugiato [13], mescolate e mantecare bene ancora qualche secondo [14]. Impiattate il risotto decorandolo con le bacche di pepe rosa messe prima da parte e il timo [15]. Il vostro risotto al mascarpone e pepe rosa va assaporato caldo!