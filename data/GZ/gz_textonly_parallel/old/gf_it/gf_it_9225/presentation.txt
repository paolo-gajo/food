Il pita gyros nasce in Grecia come street food ma può vantare ormai estimatori in tutto il mondo, grazie al favoloso mix di carne, verdure e tzatziki racchiuso all’interno di un particolare tipo di pane chiamato, appunto, pita. Solitamente la variante vegetariana del gyros consiste in un sostanzioso ripieno a base di falafel, ma noi abbiamo ideato un’originale alternativa per i palati più curiosi: pita con hummus di pomodori secchi! La tradizionale salsa mediorientale a base di ceci e tahina viene arricchita con un ingrediente tipico delle assolate regioni del nostro meridione, i pomodori secchi, e diventa la protagonista assoluta del nostro panino, a cui darà un sapore unico e deciso, completato solo da un ciuffo di rucola e un pizzico di peperoncino. Un’esplosione di gusto che già al primo morso farà riaffiorare alla mente le suggestioni dell’estate appena trascorsa… quindi offrite la pita con hummus di pomodori secchi ai vostri amici e preparatevi a condividere racconti ed emozioni!