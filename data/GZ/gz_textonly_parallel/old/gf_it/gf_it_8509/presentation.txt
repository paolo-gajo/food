I peperoni coi capperi sono un contorno mediterraneo semplice e gustoso che fa parte della tradizione gastronomica siciliana. Sia i peperoni che i capperi (sono famosi quelli di Salina e di Pantelleria) sono prodotti tipici della regione e sono tra gli ingredienti più usati nelle ricette sicule. I peperoni al forno coi capperi che vi proponiamo sono un contorno saporito che si prepara in poche mosse e si accompagna bene coi secondi piatti di carne e di pesce. I peperoni vengono tagliati a sottili listarelle e insaporiti con i capperi e l’aglio, per ultimo si sparge del pangrattato sulla superficie per creare una saporita crosta croccante durante la gratinatura in forno. E’ diffusa un’altra variante dei peperoni al forno coi capperi che prevede l’aggiunta delle acciughe che fanno parte della produzione locale e si ritrovano spesso nei piatti siciliani.