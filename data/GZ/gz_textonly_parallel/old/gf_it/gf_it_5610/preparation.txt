Per preparare i crostini fichi e Grana Padano, per prima cosa lavate e dividete i fichi in quarti [1]. Riscaldate bene una piastra, adagiate i fichi [2] e scottateli per circa 2 minuti [3], poi tenete da parte.
Tagliate 5 fette di pane [4]. In una padella scaldate l’olio con il rosmarino e un pizzico di sale [5] e tostate le fette di pane su entrambi i lati per circa 2 minuti fino a doratura [6].
Dividete le fette di pane tostato a metà [7]. Ora versate i gherigli di noce in un’altra padella ben calda [8] e tostateli per 2 minuti circa [9].
In ultimo ricavate delle scaglie sottili di Grana Padano DOP con l’aiuto di un pelapatate [10]. Siete pronti per assemblare i vostri crostini: adagiate 2 quarti di fico su ogni crostino, aggiungete qualche scaglia di Grana Padano DOP [11] e un paio di gherigli di noce [12].
Condite con un goccio di aceto balsamico [13] e completate con i grani di pepe rosa [14]. I vostri crostini fichi e Grana Padano sono pronti per essere serviti!