Siete in giro per strada e avvertite un leggero languorino? Se vi trovaste a Napoli potreste fermarvi alla prima pizzeria o rosticceria per chiedere una di quelle frittatine di pasta napoletane esposte in vetrina! Davvero non le conoscete? Nulla a che vedere con la frittata di spaghetti in versione mignon, bensì si tratta di medaglioni di pasta impastati con la besciamella e farciti con un delizioso ripieno a base di prosciutto cotto e piselli. Le frittatine di pasta napoletane si mangiano mentre si passeggia per i vicoli di Napoli o mentre si attende il proprio turno fuori la pizzeria pronti per gustare una bella Margherita! Una prelibatezza napoletana in pieno stile street food a cui è davvero difficile resistere. Noi vi invitiamo a far visita nella bella città che porta il nome della sirena Partenope ma nel frattempo, visto che sicuramente vi sarà venuta una gran fame, potete correre a preparare le frittatine di pasta napoletane e farvi tentare. Scoprirete così quanto sono buone e che ripieno cremoso vi aspetta!