Per realizzare gli spiedini di patate per prima cosa lavate le patate, tamponatele e poi tagliatele a fettine spesse 1 cm [1] eliminando le estremità. Fate lo stesso con la scamorza [2] e la pancetta [3].
Cuocete le patate in acqua bollente salata per 10 minuti [4]. Intanto rosolate in padella le fettine di pancetta senza aggiungere altri grassi [5]. Spegnete il fuoco quando saranno ben dorate [6].
Trasferite la pancetta su un piatto e nella stessa padella rosolate le patate, precedentemente sbollentate e scolate, pochi minuti per lato [7]. Dorate le fettine di patate [8] e tenetele da parte. Tutto è pronto per comporre gli spiedini [9].
Prendete uno stecchino di legno da spiedo, inserite gli ingredienti alternandoli: patate, pancetta, scamorza e fogliolina di salvia [10]. Otterrete 4 spiedini. Adagiate gli spiedini formati su una teglia rivestita con carta forno, aromatizzate con foglioline di timo [11] e passate in forno statico preriscaldato a 180° per 3-4 minuti. Servite gli spiedini di patate ben caldi con un filo di olio [12].