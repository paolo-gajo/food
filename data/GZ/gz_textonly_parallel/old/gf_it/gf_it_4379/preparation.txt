Per preparare l'orzotto con zucchine e fiori di zucca, iniziate a far lessare l'orzo: versatelo in una pentola capiente [1] e aggiungete abbondante acqua salata fino a ricoprire l'orzo [2]. Lessatelo per 35 minuti o per quanto riportato sulla confezione. Una volta cotto scolatelo e trasferitelo in una ciotolina per farlo intiepidire. Occupatevi ora del condimento: lavate le zucchine, spuntatele e tagliatele in quarti per il senso della lunghezza. Poi affettateli per ricavare triangolini di mezzo centimetro di spessore [3].
Poi passate ai fiori di zucca: metteteli a mollo in acqua fredda per lavarli, quindi lasciateli asciugare su un panno o carta da cucina. Quindi eliminate il gambo con un coltello [4] e i pistilli presenti all’interno dei fiori di zucca (5-6).
Quindi tagliateli finemente [7]. Poi prelevate dai ciuffi di basilico qualche fogliolina per la decorazione [8], mentre tritate la quantità necessaria alla ricetta [9].
In una padella larga versate un filo d'olio [10], poi aggiungete gli scalogni precedentemente mondati e tritati finemente [11]. Fate soffriggere per 1 minuto, dopodichè aggiungete le zucchine [12] facendole cuocere e fuoco medio per 10 minuti.
Quando le zucchine cominceranno a intenerirsi, unite il basilico [13]. Fate saltare gli ingredienti a fuoco vivo per pochi secondi e subito dopo aggiungete i fiori di zucca tritati [14] lasciando cuocere il tutto a fuoco medio per qualche minuto fino a che i fiori di zucca non risulteranno teneri. Infine unite al composto l’orzo precedentemente cotto [15], fate cuocere tutto per 2 minuti a fuoco alto.
A questo punto sfumate con il vino bianco [16] e fatelo evaporare, mescolando di tanto in tanto. Quando il vino sarà evaporato, spegnete il fuoco e aggiustate di sale [17] e di pepe. Servite il vostro orzotto con zucchine e fiori di zucca guarnito con qualche foglia di basilico fresco [18]!