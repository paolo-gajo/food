Per preparare i bicchierini di cassata cominciate con la preparazione della pasta biscotto. Prendete le uova a temperatura ambiente, rompetele e versatele nella planetaria [1]. Aggiungete quindi alle uova il miele [2] ed i semi della bacca di vaniglia [3].
Versatevi ora lo zucchero piano piano [4] e montate finché l’impasto non diventa chiaro e spumoso [5]. Dopo circa 10 minuti otterrete la consistenza desiderata. Setacciate a questo punto la farina ed incorporate delicatamente l’impasto precedentemente ottenuto facendo molta attenzione a non smontare l’impasto [6].
Quindi prendete una teglia da 32 cm e rivestitela con carta forno. Versate all’interno della teglia rivestita il composto [7] e livellate bene affinché risulti uniforme e la cottura in forno sia omogenea. Infornate la teglia a forno statico preriscaldato a 165° per circa 15 minuti. Il composto a fine cottura otterrà una colorazione dorata [8]. Mentre la pasta biscotto sta cuocendo in forno procedete con la preparazione della crema per i vostri bicchierini di cassata. Setacciate la ricotta per renderla ancora più soffice e cremosa [9].
Unite alla ricotta setacciata il latte condensato [10] e mescolate fino ad ottenere un composto omogeneo. Aggiungete a questo composto le gocce di cioccolato [11] ed amalgamate gli ingredienti. La crema per i vostri bicchierini è pronta. Trascorso il tempo di cottura della pasta biscotto, toglietela dal forno e lasciatela raffreddare. Quando raggiungerà la temperatura ambiente prendete un coppa pasta dal diametro di 5 cm (per i dischetti del fondo del bicchierino) ed uno da 8 cm (per i dischetti mediani del bicchierino) [12]. Vi avanzerà una piccola parte della pasta biscotto. Coppate ora la pasta biscotto ottenendo tanti dischetti quanti sono i bicchierini.
Ora passate alla composizione dei bicchierini. Prendete i bicchierini e adagiate sul fondo la pasta biscotto dal diametro di 5 cm [13]. Con una sac-à-poche versate la crema di ricotta e latte condensato precedentemente preparata [14]. Prendete ora i canditi e tagliateli a piccoli pezzetti [15].
Aggiungete i canditi tagliati aiutandovi con delle pinzette [16] e sopra a questi aggiungete un dischetto da 8 cm di pasta biscotto [17]. Nuovamente con la sac-à-poche farcite con la crema di ricotta e latte condensato, poi con i canditi. I bicchierini di cassata saranno pronti da gustare [18]!