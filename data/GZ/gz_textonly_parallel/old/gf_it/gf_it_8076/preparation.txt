Per preparare le demi baguette al salmone iniziate dalla veloce marinatura del salmone. Con una lama sottile e affilata eliminate la pelle e tagliatelo prima a fette, successivamente a striscioline e infine a cubetti. A questo punto tritatelo al coltello ottenendo così una battuta, dovrà assomigliare a una purea. Mettete in una ciotola e condite con olio extravergine d’oliva, sale, pepe, qualche ciuffo di aneto, la scorza di limone non trattato grattugiata e le gocce di tabasco. Mescolate e mettete un attimo da parte. Aprite a metà gli avocado, privateli del seme. Fate scorrere il cucchiaio tra la buccia e la polpa per ricavare quest'ultima senza danneggiarla. Tagliate a fettine sottili e disponete in una ciotola irrorando con il succo di limone. Aprite la melagrana e ricavate i chicchi versandoli in una ciotola. Ora che avete tutto dividete a metà le baguette per il senso della lunghezza. Imburratele generosamente con burro salato e tostatele in una padella antiaderente appoggiando la parte con la mollica. Non appena saranno leggermente tostate togliete le baguette dalla padella. Sulle due basi spalmate un po' di crème fraîche, il salmone condito, le fettine di avocado, i chicchi di melagrana e alcuni germogli di crescione. Tagliate in due, così da ottenere 4 demi baguette al salmone e gustatele subito.