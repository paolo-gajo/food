Per realizzare la pie di pesche, per prima cosa preparate l’impasto: in una ciotola, unite il burro freddo a tocchetti con la farina [1] e procedete con la sabbiatura, ovvero sbriciolate il composto con le mani fino a che non avrete ottenuto una consistenza sabbiosa, poi unite lo zucchero di canna [2] e il sale [3] e lavoratelo ulteriormente con le mani.
A questo punto versate l’acqua fredda poco per volta [4] e continuate a impastare fino a che il composto non risulterà ben omogeneo, dopodiché trasferitelo sul piano da lavoro e formate una palla [5]. Dividete l’impasto a metà così da ricavare 2 panetti da circa 450 g l’uno, avvolgeteli nella pellicola trasparente [6] e metteteli in frigorifero a riposare per circa un’ora.
Mentre l’impasto sta riposando, potete occuparvi della crema: versate il latte in un pentolino [7] e portatelo a sfiorare il bollore; nel frattempo mettete i tuorli in una ciotola a parte, aggiungete lo zucchero [8] e la fecola [9] e mescolate bene per amalgamare il tutto.
Quando il latte sarà arrivato a sfiorare il bollore, versatelo nella ciotola col composto di uova [10], mescolate bene [11], poi trasferite il tutto nuovamente nel pentolino e lasciate addensare la crema a fuoco dolce mescolando continuamente, fino a che non avrete ottenuto una consistenza piuttosto fluida e non eccessivamente compatta [12].
Trasferite la crema ottenuta in un contenitore basso e largo, coprite con pellicola a contatto [13], lasciatela intiepidire e mettetela a raffreddare in frigorifero per almeno 30 minuti. Nel frattempo preparate le pesche per la farcitura, quindi lavatele e tagliatele a metà, rimuovete il nocciolo [14] ed eliminate la buccia con uno spelucchino [15], poi tenetele momentaneamente da parte.
Trascorso il tempo di riposo dell’impasto, imburrate una tortiera del diametro di 22 cm alla base e diametro superiore di 26 cm [16]. Prendete i 2 panetti dal frigorifero e stendeteli con un mattarello sul piano di lavoro leggermente infarinato [17] fino a uno spessore di 4 mm. Foderate la base della tortiera con una delle 2 sfoglie, avendo cura di ricoprire bene anche i bordi, poi eliminate la pasta in eccesso [18].
Ora trasferite la crema che oramai si sarà raffreddata in un sac-à-poche e distribuitela quasi tutta sul fondo della torta fino a formare uno strato abbondante e uniforme [19]. Adagiate le pesche con la parte tagliata rivolta verso il basso [20] e cospargetele con un cucchiaio di zucchero di canna [21].
Riempite gli spazi rimasti con la crema avanzata, poi adagiate la seconda sfoglia di impasto sulla tortiera e premete delicatamente con le dita per farla aderire sia sui bordi che sulle pesche, in modo che la forma di queste ultime risulti visibile dall’esterno. Rimuovete la pasta in eccesso con un coltellino [23], poi sigillate i bordi premendo con le dita e rifiniteli con i rebbi di una forchetta [24].
Infine, bucherellate la superficie della torta per evitare che si gonfi in cottura [25] e cuocete nel forno preriscaldato a 180° per circa 40 minuti, posizionandola sul ripiano basso. Trascorso questo tempo, alzate la temperatura a 200°, spolverizzate la superficie della torta con un cucchiaio di zucchero di canna [26] e infornate nuovamente per altri 25 minuti, questa volta posizionandola sul ripiano medio. Una volta cotta [27], lasciate intiepidire la pie di pesche e servitela con una pallina di gelato!