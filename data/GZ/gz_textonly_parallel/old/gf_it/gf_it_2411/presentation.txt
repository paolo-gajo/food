Avete presente la classica torta di Nonna Papera, quella che la simpatica palmipede metteva a raffreddare, ancora calda e fumante, sul davanzale della finestra e che Ciccio puntualmente rubava per mangiarsela di nascosto? La pie di pesche è una rivisitazione in chiave estiva della famosa apple pie dei fumetti della Walt Disney, caratterizzata dalla tipica forma bombata e da un generoso ripieno di frutta, arricchito in questo caso anche da un abbondante strato di crema pasticcera! A sigillare il tutto, un dolce involucro di pasta brisé che nasconde alla vista il prezioso ripieno di pesche gialle: noi abbiamo scelto di lasciarle intere così da poter assaporare al meglio la loro polpa succosa e zuccherina. Una volta sfornata, la pie di pesche sprigionerà un profumo irresistibile… ma non fate come Ciccio! Lasciatela intiepidire e servitela accompagnandola con una pallina di gelato alla crema, per la gioia di tutta la famiglia!