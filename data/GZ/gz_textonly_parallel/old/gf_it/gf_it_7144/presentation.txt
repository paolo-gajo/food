Il ceviche è una pietanza a base di pesce marinato, originaria del Sud America, che si può realizzare anche con crostacei o frutti di mare. E' il Perù la patria del ceviche, anche se questa preparazione nasce dall'incontro di più culture tra cui quella giapponese, molto presente sul territorio a seguito di una forte migrazione nel secolo scorso. Sapori esotici, colore e gusto fanno di questa ricetta un piatto prelibato. Viviana Varese, chef con 1 stella Michelin, ha portato nella cucina di Giallozafferano una ventata di questi sapori, preparando il ceviche di ricciola con passatine di pomodorini. Questo pesce pregiato viene presentato in morbidi cubi adagiati su un letto colorato di pomodorini e un condimento sfizioso che esalta il sapore del pesce senza offenderlo: cipolle di Tropea, peperone rosso e rocoto, un ingrediente esotico a metà tra peperone e peperoncino. Siamo certi di avervi messo appetito, non vi resta che scoprire questo straordinario piatto e tutti i passaggi per realizzarlo.