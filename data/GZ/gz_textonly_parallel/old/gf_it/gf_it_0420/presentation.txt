La torta chantilly è un dolce maestoso e scenografico, perfetto per tutte le occasioni speciali. Una delle torte di compleanno per antonomasia, realizzata con un soffice pan di Spagna, una spumosa crema chantilly e della vellutata crema pasticcera. Per la bagna abbiamo scelto di utilizzare il maraschino, un liquore delicato che donerà al dolce il giusto aroma, ma sostituendolo con della vaniglia o del succo d'arancia questa torta sarà perfetta anche per i più piccoli! Potrete personalizzare la vostra torta in tanti altri modi, ad esempio utilizzando della crema pasticcera al cioccolato, o utilizzandole entrambe per creare un motivo a scacchi come decorazione. La preparazione è un po' lunga ma potrete avvantaggiarvi preparando con un giorno d'anticipo il pan di spagna e la crema pasticcera. Questa torta incontrerà i gusti di tutti... pronti a ricevere tanti complimenti? Il successo è assicurato! 