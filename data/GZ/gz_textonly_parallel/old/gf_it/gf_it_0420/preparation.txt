Per preparare la torta chantilly come prima cosa realizzate il pan di Spagna. Versate nella ciotola di una planetaria le uova, aggiungete un pizzico di sale e i semi di mezzo baccello di vaniglia [1]. Tenete da parte il baccello, servirà per la crema. Iniziate a montare le uova con la frusta, aggiungendo lo zucchero [2] e continuate a lavorarle fino a che non avrete ottenuto un composto gonfio e spumoso [3]. Ci vorranno circa 15-20 minuti. 
A questo punto ponete un setaccio a maglia fine sulla ciotola della planetaria e versate sia la farina che la fecola [4]. Setacciate le polveri e amalgamate il tutto con una frusta a mano o con una spatola facendo dei movimenti dal basso verso l'alto [5]. Fate questo passaggio con molta delicatezza in modo da non smontare il composto. Non appena le polveri saranno completamente amalgamate versate il tutto in uno stampo imburrato e infarinato da 22,5 cm [6]. 
Livellate la superficie con la spatola e cuocete in forno statico preriscaldato a 175° per circa 30-35 minuti. Fate la prova dello stecchino e sfornate il dolce [7]. Lasciatelo intiepidire, eliminate lo stampo [8] e lasciate raffreddare completamente il pan di Spagna su una gratella. 
Nel frattempo che il pan di Spagna è in forno potete preparare la crema pasticcera. Versate in un tegame il latte e la panna, unite il baccello di vaniglia che avete tenuto da parte privato dei semi restanti [1] e trasferiteli all'interno di una ciotola dove avrete già sistemato i tuorli [2]. Portate latte e panna a sfiorare il bollore, mescolando di tanto in tanto. Nel frattempo unite lo zucchero ai tuorli e sbattete rapidamente [3] 
Aggiungete l'amido di mais setacciato [4] e mescolate fino a completo assorbimento [5]. Quando latte e panna inizieranno a bollire, prelevatene un mestolo e trasferitelo nel composto di tuorli per stemperarlo [6]. 
Versate nuovamente il tutto nel pentolino [7], eliminate il baccello di vaniglia e, mescolando di continuo, lasciate addensare la crema sul fuoco per pochi minuti [8]. Trasferite in una ciotola e coprite con pellicola a contatto [9]. Lasciate raffreddare la crema prima a temperatura ambiente e poi in frigorifero per almeno 1 ora [9]. 
A questo punto realizzate la crema per la farcitura. Nella ciotola di una planetaria versate 500 g di panna fresca liquida, aggiungete lo zucchero a velo [1] e i semi del baccello di vaniglia [2]; potrete utilizzare il baccello per altre preparazioni. Montate la panna con le fruste elettriche fino ad ottenere una consistenza piuttosto soda [3]. 
Trasferite all'interno di un sac-à-poche dotato di bocchetta liscia da 12 mm [4] e trasferite in frigorifero. Preparate quindi la crema per la decorazione. Versate i 700 g di panna nella ciotola della planetaria, aggiungete lo zucchero a velo [5] e montate con la frusta come fatto in precedenza. Trasferite in un sac-à-poche dotato di bocchetta rigata da 1 cm e trasferite in frigorifero. 
A questo punto preparate la bagna. In un pentolino versate l'acqua, il maraschino [1] e lo zucchero [2]. Scaldate fino a che lo zucchero sarà completamente sciolto, poi lasciate raffreddare [3]. 
Quando il pan di Spagna e la crema saranno freddi potrete comporre la torta. Utilizzando un coltello lungo a sega livellate il pan di Spagna nella parte superiore [1]. Poi ricavate 3 dischi dello stesso spessore [2]. Posizionate l'ultimo disco su un piatto da portata e inzuppatelo con la bagna [3]. 
Farcite con metà della crema chantilly [4] e posizionate sopra il secondo disco. Inzuppate con la bagna [5] e farcite con la restante crema [6]. 
Adagiate sopra il terzo strato di pan di Spagna [7] e lisciate i bordi laterali con una spatola, per livellare l'eventuale fuoriuscita della crema. Ricoprite l'intera superficie della torta (anche i bordi) con la panna montata e lisciatela con una spatola [8]. Trasferite la crema pasticcera in un sac-à-poche con bocchetta liscia da 1 cm e create delle strisce di ciuffi di crema, distanziandole fra di loro [9].
Riempite gli spazi con dei ciuffi di panna montata [10]. Decorate anche il bordo della torta, su tutto il perimetro [11] e, in ultimo, realizzate dei ciuffi su tutta la circonferenza della torta [11]. Trasferite in frigorifero fino al momento di servire la vostra torta chantilly [12]. 