Per preparare la torta agli amaretti cominciate assicurandovi che gli ingredienti siano a temperatura ambiente. Separate le uova (vi occorreranno 120 g di albumi e 80 g di tuorli) e montate gli albumi a neve ferma e poi teneteli da parte [1]. Proseguite setacciando in una ciotola le polveri: la farina, la fecola e il lievito [2], quindi mescolate le polveri con un cucchiaio [3].
Proseguite versando in una ciotola il burro ammorbidito a temperatura ambiente e lo zucchero [4] e montate con le fruste finché il composto non sarà chiaro e spumoso [5]. Con le fruste sempre in funzione aggiungete i tuorli un po’ alla volta [6]. 
Quando saranno tutti amalgamati dovrete versare a più riprese il resto degli ingredienti, in maniera alternata: un po’ di latte di mandorla a filo [7], un po’ di polveri setacciate in precedenza [8], poi ancora un po' di latte [9] e così via continuando a lavorare sempre con le fruste in funzione il composto per amalgamare il tutto.
Non appena tutti gli ingredienti si saranno amalgamati [10], arrestate le fruste. In una ciotola rompete a mano gli amaretti per ottenere briciole grossolane [11] e poi aggiungete al composto. Aiutatevi con una spatola per amalgamare [12]
unite anche gli albumi montati in precedenza. Una parte andrà versata e mescolata per stemperare il composto [13], la dose restante invece potrete aggiungerla con più delicatezza inglobando con dei movimenti dal basso verso l’alto. A questo punto il composto è pronto [14] per essere versato in una tortiera da 24 cm di diametro già imburrata (non ci sarà bisogno di infarinarla) [15]. 
Livellate accuratamente la superficie con un cucchiaio [16] e poi cuocete in forno statico già caldo a 200° per circa 35 minuti. A fine cottura [17] ribaltate il dolce ancora caldo su un piatto [17] e lasciate a raffreddare a testa in giù [18].
Una volta intiepidita potrete sfilare delicatamente lo stampo [19] e quando sarà del tutto fredda, spolverizzare la superficie con lo zucchero a velo [20]. Per finire decorate la vostra torta agli amaretti con questi ultimi disposti interi lungo tutto il perimetro della torta [21].