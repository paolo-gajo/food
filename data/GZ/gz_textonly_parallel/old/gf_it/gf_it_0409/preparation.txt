Per preparare la Caesar Salad iniziate scegliendo le foglie più tenere e interne della lattuga romana [1]; lavatele e asciugatele senza spezzarle. Tagliate il pane a fette alte 1 cm, eliminate la crosta [2] e tagliatelo a quadretti; mettete un cucchiaio di olio aromatizzato all’aglio (oppure frullate uno spicchio di aglio e unitelo all’olio) in una pentola antiaderente [3] e fate tostare i quadretti di pane a fuoco moderato.
Proseguite preparando la salsa: mettete nel bicchiere del robot il succo di limone [4], l’uovo freschissimo (la ricetta originale dice che l’uovo deve cuocere nell’acqua bollente per 1 minuto) [5], l’aceto, l’aglio, la salsa worcestershire, il sale, il pepe macinato fresco e cominciate a frullare il composto, unendo poco alla volta l’olio, fino ad ottenere una salsa densa simile alla maionese [6]. Servite la Caesar Salad mettendo le foglie di lattuga romana sul fondo, unendo i crostini di pane, le scaglie di parmigiano reggiano e infine condendo il tutto con la salsa ottenuta.