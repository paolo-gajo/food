Per realizzare gli uccelletti scappati iniziate tagliando a bocconcini la salsiccia [1], ne dovreste ottenere 16. Battete le fettine di carne, per non sfibrare la carne ponete le fettine su un foglio di carta forno [2], ripiegate il foglio e poi battete con il batticarne [3] per renderle sottili.
Tagliatele a metà le fettine [4](cercate di ottenere delle strisce della larghezza di circa 6-8 cm), ponendo su ogni fetta ottenuta una foglia di salvia e 3-4 cubetti di pancetta [5]: avvolgete le fettine di carne in modo da formare un involtino [6]( dovrete ottenerne 12).
Arrotolate su ogni involtino una fetta di pancetta affumicata [7]. Infilzate l’involtino ottenuto su di uno stecco da spiedo, infilzate poi un pezzetto di salsiccia, un altro involtino [8], un pezzo di salsiccia e terminate con un involtino. Preparate, procedendo in questo modo, 8 spiedini. In un tegame piuttosto largo, ponete a fondere il burro [9]
unitamente alle foglie di salvia e ai rametti di rosmarino [10]. Aggiungete gli spiedini [11] e fateli rosolare a fuoco dolce su entrambi i lati; quando saranno belli rossi, aggiungete il pepe macinato e spruzzateli con il vino bianco. Fate cuocere gli uccelletti scappati per circa 20 minuti totali, aggiungendo, se necessario, un poco di acqua calda o brodo bollente. Verso fine cottura [12] aggiustate di sale e servite immediatamente accompagnando gli uccelletti scappati con della tradizionale polenta fumante oppure con del purè di patate.