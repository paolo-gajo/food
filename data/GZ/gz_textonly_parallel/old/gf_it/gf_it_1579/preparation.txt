Iniziate la preparazione del pane alle olive preparando la pasta fermentata. Mettete in una ciotolina il lievito sbriciolato, l’acqua tiepida [1], la farina e il sale [2]: impastate per qualche secondo [3] e poi coprite la ciotolina con della pellicola trasparente e lasciate lievitare per circa 1 ora e mezza a temperatura ambiente.
La pasta fermentata dovrà raddoppiare il suo volume [4]. Intanto sbriciolate il lievito di birra in una ciotolina e scioglietelo con poca acqua tiepida (presa dalla dose della ricetta) assieme al malto (o miele) [5]; mettete la farina nella tazza della planetaria munita di foglia, azionatela alla velocità 1, e aggiungete il composto di lievito [6]
la restante acqua, nella quale avrete disciolto il sale e l’olio [7]. Impastate per circa 10 minuti, unite la pasta fermentata e quando il composto risulterà omogeneo togliete la foglia, sostituitela con il gancio e continuate a impastare (altri 10 minuti) fino a che il composto non gli si attorciglierà tutto attorno (potrebbe servire l’aggiunta di pochissima farina da inserire ai lati della ciotola). Durante la lavorazione, per almeno un paio di volte, fermate la macchina e con una spatola pulite i lati della ciotola e ribaltate l’impasto. Un minuto prima della fine dell’impasto unite le olive grossolanamente sminuzzate (8-9) e tamponate con carta assorbente.
Mettete l’impasto su di una spianatoia leggermente infarinata [10], lavoratelo qualche secondo per dargli una forma sferica [11], poi appiattitelo leggermente, arrotolatelo su se stesso per dargli forma allungata (tipo filone), e poi ponetelo a lievitare nel forno spento ma con la luce accesa su di una teglia foderata con carta forno fino al raddoppiamento del volume. Prima di infornare il pane alle olive nel forno già caldo a 180° per almeno 40 minuti, praticate con un coltello dalla lama liscia, molto sottile e affilata, delle incisioni (non troppo profonde) a rombi sulla superficie [12]. Quando la superficie del pane alle olive sarà ben dorata, estraete il pane dal forno e lasciatelo raffreddare su di una gratella.