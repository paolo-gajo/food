Morbide dentro e croccanti fuori, le polpette sono amate in tutte le loro sfiziose varianti: al sugo, al forno, di carne o vegetariane, non c’è limite alla fantasia! Le polpette di patate che vi proponiamo qui si ispirano a una tipica ricetta siciliana caratterizzata dall’aggiunta di caciocavallo. Se è vero che la semplicità premia sempre in cucina, questi bocconcini dorati vi conquisteranno al primo assaggio con la loro consistenza e il fresco profumo di prezzemolo. Facili e veloci da preparare grazie alla cottura in padella, le polpette di patate sono perfette da servire come aperitivo in alternativa alle classiche crocchette, ma saranno ottime anche come secondo piatto vegetariano!