Prepariamo insieme lo strudel estivo di pesche, un'alternativa al classico strudel di mele perfetta per la stagione più calda! L'impasto di base è quello solito che, come vuole la tradizione, deve essere steso delicatamente e il più possibile, fino a risultare quasi trasparente; solo in questo modo infatti sarete sicuri che la pasta, anche nello strato più interno risulterà cotta. Per il ripieno invece abbiamo cercato tra la frutta di stagione e abbiamo scelto una delle tipologie più dolci. Dopo aver provato a realizzarlo con le pesche siamo rimasti davvero soddisfatti! Abbiamo arricchito lo strudel con le noci pecan e aggiunto il pangrattato che servirà ad assorbire tutto il succo delle pesche rilasciato in cottura, in modo da ottenere la giusta umidità. Profumato al limone e alla vaniglia, lo strudel estivo di pesche allieterà le vostre serate all'aperto: ricordate di servirlo insieme ad una pallina di gelato alla panna per un risultato davvero prelibato! Scoprite le nostre ricette per preparare altre varianti dello strudel, sia dolci che salate: