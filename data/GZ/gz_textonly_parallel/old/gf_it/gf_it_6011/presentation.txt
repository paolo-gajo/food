La festa del papà si avvicina e le zeppole di San Giuseppe sono il dolce tipico per eccellenza, ricco di storia e tradizioni! Questo dessert d'origine campana ormai viene preparato in tutta Italia e il 19 marzo tutti i forni e le migliori pasticcerie pullulano di zeppole.. e non solo, basti pensare alle raviole emiliane. Le più tradizionali sono sicuramente le zeppole fritte, ma in molti preferiscono la versione cotta in forno, come quella che vi proponiamo oggi! Il risultato sarà un po' più leggero e il gusto più delicato, ma le zeppole di San Giuseppe al forno avranno comunque una ricca farcitura a base di una vellutata crema pasticcera. A completare il tutto sarà l'immancabile amarena e una cascata di zucchero a velo. Per festeggiare la festa del papà in maniera assolutamente speciale e golosa, provate anche un'altra versione sempre al forno: le zeppole al cacao! E per una farcitura diversa ispiratevi alle nostre zeppole con crema al mascarpone e caffè!