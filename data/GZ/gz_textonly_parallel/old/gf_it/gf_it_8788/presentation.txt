Oramai lo sapete: noi di Giallozafferano spesso andiamo a curiosare non solo tra le ricette regionali e le tendenze di casa nostra, ma amiamo sperimentare e scoprire anche usanze etniche. E quando abbiamo bevuto il tè verde aromatizzato con foglie di menta come da usanza marocchina, abbiamo avuto l’ispirazione per realizzare una torta che potesse accompagnare questo momento rilassante e rigenerante. Nasce così la torta alla menta: un dolce soffice che deve la sua colorazione verde tenute e il gusto piacevolmente fresco all’aggiunta di sciroppo alla menta, fatto in casa ovviamente! Preparate anche voi la torta alla menta, una soffice merenda che saprà rinfrescare il palato! E se siete amanti di questa erba aromatica, provate anche la cioccolata calda bianca alla menta!