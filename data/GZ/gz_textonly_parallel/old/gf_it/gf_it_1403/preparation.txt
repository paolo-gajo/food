Per realizzare le crespelle con speck, radicchio e fontina iniziate preparando 8 crepes (o crespelle), nella versione salata, seguendo la ricetta che trovate cliccando qui. Procedete poi con la preparazione del ripieno: lavate accuratamente il radicchio e tagliatelo a listarelle [1], fate sciogliere in una pentola 40 gr di burro [2], quindi ponetevi a cuocere il radicchio [3], a fuoco basso e a coperchio chiuso, per una decina di minuti.
Prendete ora le crespelle preparate in precedenza e farcitele con due fette di speck per ciascuna, il radicchio [4] e una generosa spolverata di fontina grattugiata [5], quindi piegate le crepes a metà [6]
e poi in quattro [7]. Fate sciogliere in un pentolino il burro rimasto, lasciandone da parte quanto basta per imburrare una pirofila, poi grattugiate i 100 gr di fontina previsti per la guarnizione [8]. Inburrate la pirofila [9] e adagiatevi le crespelle farcite,
cospargetele con burro fuso [10] e abbondante fontina [11], quindi infornate il tutto per 10 minuti a 180° con modalità grill. Servite le crespelle con speck radicchio e fontina quando sono calde e il formaggio è ancora filante [12].