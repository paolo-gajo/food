Riempite di acqua una grande pentola; tagliate la testa dal coniglio e togliete le interiora [1]; mondate le verdure, steccate la cipolla con i chiodi di garofano [2] e immergete le verdure nell’acqua [3],
portate lentamente a bollore e aggiungete un cucchiaio di sale grosso [4] e il bouquet garni (rosmarino-timo-mirto-1 rametto di salvia) legato con dello spago da cucina; quando il brodo vegetale sarà ben caldo immergete anche il coniglio intero [5]e fate cuocere per almeno 60 minuti o fino a che la carne risulta tenerissima. Trascorso questo tempo, prelevate il coniglio e trasferitelo in una terrina molto capiente [6] e versatevi sopra il suo stesso brodo di cottura acora bollente fino a coprirlo; lasciatelo raffreddare completamente nel suo brodo.
Prelevate il coniglio e fatelo scolare in un colino [7]; ora dovrete spolparlo e sfilacciare la carne molto finemente [8]; lavate delicatamente la salvia e pelate gli spicchi d'aglio [9];
tritate l’aglio [10] (lo potete anche lasciare a spicchi tagliati a metà se poi preferite toglierlo), prendete dei vasetti sterilizzati e muniti di coperchi con la valvola per il sottovuoto (o una terrina di coccio o vetro tipo quelle da plumcake per un consumo rapido), versate sul fondo abbondante [11] olio di ottima qualità, un poco di aglio tritato [12]
qualche foglia di salvia [13] e parte del coniglio sfilacciato [14], poi di nuovo olio, aglio, salvia e coniglio fino a terminare la carne [15]. In ultimo versate ancora poco olio sulla superficie. Chiudete i vasetti ermeticamente e sterilizzateli mettendoli in una capiente pentola, coprendoli completamente con acqua fredda e mettete sul fuoco, portate a bollore e fate bollire i vasetti per 45-60 minuti; fate freddare nell’acqua. In questo modo i vasetti creano il sottovuoto. Si conservano per 5-6 mesi.