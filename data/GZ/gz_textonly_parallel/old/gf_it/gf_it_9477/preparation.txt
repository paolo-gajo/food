Per preparare la pinolata, iniziate dalla crema: in un tegame capiente versate il latte [1] e scaldatelo a fuoco dolce. Intanto in una ciotolina, versate i tuorli, aggiungete lo zucchero semolato [2] e sbatteteli con una frusta [3].
Quindi aggiungete la farina setacciandola con un colino [4] e mescolate nuovamente con la frusta per amalgamare gli ingredienti [5]. A questo punto, quando il latte sarà caldo, spegnete il fuoco e versatelo a filo sul composto di uova, zucchero e farina aiutandovi con un mestolino [6]. Aggiungetene poco alla volta, continuando a mescolare con la frusta perchè non si creino grumi.
Filtrate la crema ottenuta e versatela nel tegame in cui avevate scaldato il latte [7]; cuocete la crema a fuoco dolce mescolando continuamente con una frusta [8] fino a portare a leggera ebollizione. La crema sarà pronta quando sarà diventata più compatta tanto da velare un cucchiaio di legno. Quindi spegnete il fuoco e trasferite la crema ottenuta in un contenitore capiente [9]. Coprite con pellicola trasparente a contatto e lasciate da parte a temperatura ambiente per farla raffreddare.
Mentre la crema si raffredda, passate a preparare l'impasto. Nella ciotola di una planetaria mettete il burro a pezzetti a temperatura ambiente, versate lo zucchero semolato [10] e iniziate a montare [11]; con le fruste sempre in funzione aggiungete il tuorlo [12].
Quando il tuorlo si sarà amalgamato, versate l'uovo intero [13] e continuate a montare con le fruste; aggiungete quindi la farina e il lievito, precedentemente setacciati insieme, un po' alla volta aiutandovi con un cucchiaio [14]. Lavorate il composto fino ad ottenere un impasto omogeneo e morbido [15].
Tiratelo fuori dalla planetaria, lavorate l'impasto con le mani e formate un panetto da rivestire con pellicola trasparente [16]. Riponetelo in frigorifero per circa 1 ora, finchè non sarà diventato ben freddo. Passato il tempo necessario, foderate una tortiera di 28 cm di diametro con carta da forno [17] (per questo procedimento potete consultare la Scuola di cucina: come foderare una tortiera con carta da forno). Quindi tirate fuori il panetto dal frigorifero e dividetelo a metà: stendete con il mattarello la prima metà per creare la base della torta [18] e ottenere un disco della stessa dimensione della tortiera e spesso circa mezzo cm.
Aiutandovi con il mattarello, srotolate sulla tortiera il disco di pasta [19] e con le mani fate aderire perfettamente l'impasto al fondo [20] e ai bordi. Quindi riprendete la crema che si sarà raffreddata e versatela nello stampo aiutandovi con una spatola per stenderla in maniera uniforme su tutta la superficie [21].
Ora potete stendere anche l'altra metà di impasto [22] per creare il disco di copertura dello stesso diametro e spessore del precedente. Con l'aiuto del mattarello, adagiatela delicatamente sulla crema [23] e fate aderire i bordi alla base [24] per chiudere la torta.
In una ciotolina sbattete l'uovo con il latte fresco, quindi spennellate la superficie della torta aiutandovi con un pennello [25]. Dopodiché versate a pioggia i pinoli [26] in modo da decorare la superficie. Quindi cuocete la pinolata in forno statico preriscaldato a 180° per circa 40 minuti (se forno ventilato cuocete a 160° per 30-35 minuti). Quando la torta sarà diventata leggermente dorata in superficie, tiratela fuori dal forno [27] e fatela freddare a temperatura ambiente. Poi sformate la pinolata e se volete potete cospargerla di zucchero a velo prima di servire!