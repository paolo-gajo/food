La pinolata è un goloso dolce a base di un morbido impasto arricchito con i pinoli. Questo dolce appartiene alla tradizione toscana, in particolare a quella senese e della zona del Chianti, ma ha ormai conquistato tante tavole italiane! Ne esistono diverse versioni: noi vi proponiamo la variante più "rustica", ovvero ripiena con una crema vellutata, racchiusa tra due strati di impasto dalla consistenza morbida e delicata, a cui si aggiungono i pinoli "a pioggia" poco prima di infornare.Potrete anche decidere di profumare la crema al limone o alla vaniglia da aggiungere durante la preparazione per rendere ancora più invitante questo dolce. Per ottenere una crema più consistente e corposa si possono aggiungere anche uvetta e pinoli al ripieno. Con o senza queste aggiunte, la pinolata vi sorprenderà per la sua semplicità e delicatezza; un dolce soffice che potrete gustare a fine pasto, servendolo ad esempio con un ottimo vin santo che ne esalta il sapore!