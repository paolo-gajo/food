Per realizzare la panna cotta alle mandorle iniziate ponendo la gelatina in acqua fredda per 10 minuti [1] o finché non si sarà ammorbidita. Intanto versate la panna e il latte di mandorla in un pentolino [2], unite l’estratto di mandorle amare [3] e fate scaldare a fuoco dolce il composto, fate sfiorare il bollore,
poi spegnete il fuoco e incorporate lo zucchero a velo setacciato [4], mescolando con una frusta [5] per sciogliere lo zucchero. Ora strizzate bene i fogli di gelatina ammorbiditi [6]
e uniteli al composto caldo [7], mescolate con la frusta in modo che la gelatina si sciolga bene senza formare grumi. A questo punto versate il liquido in 4 stampini della capacità di 200 ml ciascuno, aiutandovi con un mestolo [8]. Ponete gli stampini a rassodare in frigorifero per almeno 5 ore o finché non risulterà ben soda (i tempi possono variare in base alla capacità di raffreddamento del vostro frigorifero). Trascorso il tempo necessario riprendete gli stampini e sformateli; per agevolarvi in questa operazione immergeteli per pochi secondi in acqua bollente [9],
poi capovolgeteli direttamente sul piatto da portata [10]. Riponete la panna cotta in frigorifero e intanto occupatevi della crema di guarnizione: montate la panna ben fredda con le fruste elettriche [11] (per eseguire al meglio questa operazione consultate la scheda Come montare la panna) quando sarà semimontata incorporate lo zucchero a velo [12] e proseguite finché non sarà montata a neve ben ferma.
Versate poi il caffè della moka [13], mescolate delicatamente per amalgamare gli ingredienti, trasferite la crema in una sac-à-poche [14] e guarnite ciascuna panna cotta alle mandorle con ciuffi di crema al caffè e con le mandorle a lamelle [15].