Per realizzare il timballo di maccheroni alla birra con ragù e melanzane per prima cosa lavate e mondate sedano, fate lo stesso per la carota carota e la cipolla, quindi riduceteli a pezzi grossolanamente (1-2-3)
e versateli in un mixer [4], frullate per pochi istanti in modo da tritare finemenete gli ingredienti [5]. Grattugiate la ricotta salata e tenetela da parte; dopodiché lavate e spuntate una delle melanzane: con una mandolina affettatela sottilmente per il senso della lunghezza [6], dovrete ottenere 25 fettine dello spessore di circa 3 mm, in questo modo sarete sicuri di riuscire a foderare completamente lo stampo.
Grigliate le fette di melanzane per pochi minuti su una griglia rovente, da una parte e dall'altra [7]. Poi prendete l'altra melanzana e privatela dell'estremità e tagliatela a cubetti [8]. In un tegame riscaldate l’olio d’oliva , aggiungete il trito aromatico di verdure [9] e lasciate soffriggere per 10 minuti a fiamma dolce, mescolando di tanto in tanto. Se vedete che sta asciugando troppo in fretta aggiungete un po’ d’acqua.
Aggiungete la carne macinata [10] e lasciatela insaporire per una decina di minuti, mescolando spesso. Dopodiché sfumate con la birra [11] e non appena l’alcol sarà evaporato potrete aggiungere i cubetti di melanzane [12], aggiustare di sale e di pepe e lasciar cuocere, di nuovo a fiamma dolce per 15 minuti.
A questo punto unite la passata di pomodoro [13] e continuate la cottura per altri 30-40 minuti [14]: fate asciugare completamente il sugo altrimenti durante la cottura potrebbe far ammorbidire troppo il composto. A cottura ultima profumate con il basilico [15].
Cuocete i rigatoni al dente in abbondante acqua salata [16] per 7-8 minuti. In un recipiente versate il ragù, i rigatoni scolati al dente [17], la ricotta salata grattugiata [18] e mescolate.
Prendete uno stampo da budino della capacità di 1,5 litri e imburratelo [19]; iniziate a foderarlo con le fette di melanzane grigliate, seguendo le smerigliature dello stampo; ponetele man a mano, leggermente sovrapposte per il verso lungo, facendo in modo che un'estremità di ciascuna fetta superi leggermente il bordo dello stampo [20]. Farcite con i rigatoni [21]
fino al bordo [22]; dovrete distribuire il composto per bene tutto intorno, specialmente negli incavi dello stampo e, quando arrivati in superficie compattate bene per poi ripiegare le estremità delle fette di melanzane verso l'interno e coprire con le restanti fette di melanzane grigliate [23]: adagiate queste ultime una accanto all'altra leggermente sovrapposte come a formare una spirale e spennellatele con l’olio di oliva [24].
Cuocete in forno preriscaldato a 180° per 40-45 minuti (o 30-35 minuti a 160° se cuocete in forno ventilato). Dopodichè estraete il timballo di maccheroni dal forno, lasciate intipiepidire una decina di minuti [25]; poi adagiate un piatto da portata sullo stampo e capovolgete il tutto sformando delicatamente [26]. Se vi accorgete che dal fondo fuoriesce del liquido vuol dire che potrebbe aver ancora bisogno di qualche minuto di cottura; in questo caso, se preferite, potete rimetterlo nello stampo, coprire con alluminio e rimettere in forno alla stessa temperatura per circa 10 minuti. Il vostro timballo di maccheroni alla birra con ragù e melanzane è pronto, buon appetito [27]!