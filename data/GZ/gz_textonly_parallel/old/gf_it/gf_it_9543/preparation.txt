Per preparare i tortini integrali con verdure e tonno, iniziate dalle verdure che dovranno raffreddarsi prima di essere aggiunte all’impasto: spuntate le carote e pelatele con un pelaverdure [1], quindi tagliatele a dadini [2]. Poi sfogliate il porro e riducetelo a fettine sottili [3]; 
per ultima tritate l’erba cipollina [4]. In una padella fate scaldare un filo d’olio e fate stufare prima il porro [5], poi unite le carote a dadini [6]; fate cuocere circa 5 minuti
infine unite l’erba cipollina tritata [7]. Aggiustate di sale [8] e pepe, quindi coprite con un coperchio [9] e lasciate cuocere per altri 5-10 minuti, mescolando di tanto in tanto. Una volta pronte, spegnete il fuoco e lasciate raffreddare;
nel frattempo mettete il tonno a scolare in un colino, fino a ottenere 100 g di tonno sgocciolato e tenete da parte 40 g di olio del suo olio di conservazione da usare per l'impasto dei tortini. Poi passate all’impasto dei tortini: in una ciotola versate la farina integrale e il lievito chimico per preparazioni salate [10], mentre in un’altra ciotola sbattete l'uovo, salate [11] e pepate, quindi unite il latte [12]
e l’olio di conservazione del tonno (40 g) [13]. Mescolate il tutto con una frusta ed unite piano piano i liquidi alla farina [14], mescolando con una frusta fino a quando il composto non si sarà ben amalgamato [15].
Unite anche il grana grattugiato [16] riprendete il tonno sgocciolato [17] e unitelo all'impasto [18];
per ultime aggiungete le verdure oramai raffeddate [19]. Mescolate tutto e trasferite l’impasto in una sac-à-poche [20]. Imburrate [21] e infarinate gli stampini da mini muffin: noi abbiamo usato quelli con un diametro in superficie di 6 cm e una capacità di 50 ml in alluminio usa e getta. 
Sistemateli su una leccarda e iniziate a farcirli [22] lasciando un margine di mezzo cm dal bordo perché in cottura cresceranno. Una volta pronti [23], cuocete i tortini in forno statico preriscaldato a 180° per 20-25 minuti (se forno ventilato a 160° per circa 10-15 minuti). Una volta cotti [24], sfornate e lasciate raffreddare i tortini integrali con verdure e tonno su una gratella.