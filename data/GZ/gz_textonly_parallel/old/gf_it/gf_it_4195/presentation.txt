Ceci e zucca sono un abbinamento molto riuscito e perfetto per i primi freddi autunnali. Ma come renderli originali? Ci pensiamo noi con questo particolare piatto unico: il curry vegetariano di zucca e ceci. In questa ricetta ci siamo lasciati trasportare dalla magia legata alla cucina indiana, capace di raccogliere i profumi intensi e i colori di questa magnifica terra. In questo curry c’è un tripudio di spezie: curcuma, curry e paprika, una miscela deliziosa per dare un gusto unico alla zucca e ai ceci, che in genere ritroviamo nelle zuppe. Per accompagnare questo sostanzioso piatto, potrete servire ai vostri ospiti un aromatico riso pilaf. Il curry vegetariano di zucca e ceci farà venire l’acquolina in bocca anche a chi vegetariano non è!