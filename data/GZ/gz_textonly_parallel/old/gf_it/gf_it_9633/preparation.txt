Per preparare i cantucci al pistacchio e cioccolato bianco, per prima cosa incominciate a tostare i pistacchi sgusciati non salati: prendete i pistacchi e disponeteli in maniera uniforme su una leccarda foderata con da carta forno; fateli cuocere in forno statico preriscaldato a 160° per 20 minuti (o in forno ventilato a 140° per 15 minuti) [1]. Durante la cottura verificate che i pistacchi non si scuriscano troppo: in questo caso, sfornateli immediatamente e riponeteli in una ciotolina. Nel frattempo, tagliate grossolanamente il cioccolato bianco [2] e poi fatelo sciogliere a bagnomaria in una bastardella, facendo in modo che l’acqua sottostante non tocchi quella del recipiente (in alternativa potete scioglierlo nel forno a microonde, impostando la potenza più bassa). Procedete ora alla preparazione dell’impasto dei cantucci, facendo scaldare in un pentolino la panna [3].
Quando la panna avrà raggiunto il bollore, aggiungetela al cioccolato sciolto [4] e mescolate con un cucchiaio fino ad ottenere una crema liscia e vellutata. Mettete la crema da parte, lasciandola intiepidire. In una planetaria munita di frusta montate le uova intere e lo zucchero [5] e, quando saranno montate, aggiungete il composto di panna e cioccolato tiepido [6].
Nel frattempo in una ciotola a parte setacciate la farina, il lievito e il pizzico di sale [7] e successivamente uniteli al composto un cucchiaio alla volta [8]. Quando gli ingredienti saranno ben amalgamati, sostituite le frusta con la foglia, dopodiché aggiungete i pistacchi tostati continuando a mescolare [9].
A questo punto rovesciate l’impasto su un piano di lavoro leggermente infarinato e con una spatola dividetelo in 2 parti [10]. Con le mani modellate due filoncini della lunghezza di 35 cm l’uno [11], dunque poneteli su una leccarda foderata con carta da forno [12].
Spennellate i filoncini con l’uovo sbattuto [13] e poi fateli cuocere in forno statico preriscaldato a 190° per 20 minuti (o in forno ventilato a 170° per 10-15 minuti), per la prima cottura. Dopo la prima cottura [14], sfornate i filoncini, ponendoli uno alla volta su un tagliere, e con un coltello ben affilato tagliateli in diagonale, praticando un taglio netto e deciso per evitare che i cantucci si spezzino; dovrete ottenere 30 fette dello spessore di 1 cm [15].
A questo punto rimettete i cantucci con la parte più piatta rivolta verso l’alto sulla leccarda, uno accanto all’altro [16]. Fate cuocere nuovamente i cantucci in forno statico abbassando la temperatura a 170° per 15 minuti (o in forno ventilato a 150° per 8-10 minuti). Una volta pronti [17], sfornateli e lasciateli raffreddare completamente su una gratella, quindi servite e gustate i cantucci al pistacchio e cioccolato bianco [18].