Per prima cosa lavate e pulite il cavolfiore eliminando le foglie esterne e il torsolo centrale [1], poi staccate le cime [2]: dovrete ottenere circa 800 g di cavolfiore. Tuffate le cime in acqua bollente salata [3] e fatele lessare per 15 minuti (se non gradite l'odore del cavolfiore in cottura potete attenuarlo aggiungendo all'acqua del limone o dell'aceto).
Intanto preparate la besciamella: in un pentolino mettete a scaldare il latte [4], mentre in un altro tegame dal fondo spesso fate fondere dolcemente il burro [5]. Una volta sciolto, aggiungete a pioggia la farina nel tegame del burro mescolando immediatamente con una frusta [6] per evitare grumi.
Fate dorare leggermente [7] poi unite il latte caldo mescolando immediatamente con una frusta [8]. Continuate a mescolare per evitare la formazione di grumi; insaporite con noce moscata [9], pepe e sale e fate addensare il composto solo per pochi minuti, sempre mescolando.
La besciamella dovrà rimanere piuttosto liquida [10]. Nel frattempo le cimette di cavofiore saranno cotte, scolatele accuratamente [11] e tenetele un momento da parte. Imburrate una teglia da 20x20 cm [12]
e versate all’interno le cime di cavolfiore [13]. Ricoprite con la besciamella [14] e poi cospargete uniformemente con il Parmigiano [15].
Insaporite con il pepe a piacere (16-17) e poi cuocete in forno preriscaldato a 180° in modalità statica per 10 minuti. Trascorso questo tempo impostate la modalità grill a 220° e cuocete altri 10 minuti, in modo da ottenere una crosticina dorata. I vostri cavolfiori gratinati sono pronti per essere serviti [18]. 