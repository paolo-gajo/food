Per realizzare le mele stregate caramellate per prima cosa eliminate il picciolo dalle mele (noi abbiamo utilizzato le stark) [1], lavate bene sotto l'acqua corrente [2] e asciugatele [3]. 
Versate i 100 g di acqua in un tegame dal bordo alto [4], aggiungete lo zucchero [5] e la dose di glucosio [6]. 
Mescolate brevemente con una paletta di legno [7], portate sul fuoco e cominciate a scaldare lo sciroppo. Fate bollire lo sciroppo quindi aggiungete la cannella in polvere [8], mescolate ancora brevemente e lasciate bollire fino a raggiungere all’incirca una temperatura di 125° gradi [9]. 
A questo punto incorporate il colorante alimentare in polvere [10], poco alla volta per raggiungere la colorazione desiderata di un bel rosso scuro briullante, mecolate sempre perchè lo sciroppo si tinga uniformemente. Versate poi il cremor tartaro [11], mescolate ancora per farlo assorbire e proseguite la cottura per un altro paio di minuti a fuoco basso, sempre mescolando. La copertura delle mele a questo punto sarà pronta: togliete dal fuoco [12].
Inserite un bastoncino lungo e resistente nella mela, infilzandola dal picciolo [13]: immergete una mela alla volta nel caramello colorato che avete ottenuto, ruotandola per far aderire uniformemente il composto [14]. Tenete le mele sospese qualche istante sul pentolino, per far scolare il caramello in eccesso. Poi adagiatele su un vassoio foderato con carta forno perchè si asciughino, ci vorrà circa 1 ora. Trascorso questo tempo, le mele stregate caramellate saranno pronte per essere gustate [15]!