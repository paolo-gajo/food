Specchio specchio delle mie brame, chi è la più bella del reame? Così Grimilde interrogava il suo specchio fatato, ma la risposta, sempre uguale scatenò la sua ira e il suo piano crudele divenne realtà. Astuta e malvagia, la regina pianificò il più famoso maleficio della storia delle fiabe con una mela stregata, una splendida e appetitosa mela tinta di carminio che prometteva di essere dolcissima e croccante ma che in realtà nascondeva un perfido incantesimo. Ispirati dalla celebre favola di Biancaneve abbiamo dato vita a queste golose mele stregate caramellate, dolcetti evocativi da destinare ai piccoli mostri che busseranno alla vostra porta nella notte più paurosa dell’anno, e lo sarà ancor di più se ad accoglierli ci sarà una vera strega con tanto di bacchetta magica! Del resto non è Halloween senza dolcetti e scherzetti: cupcakes mostruosi, dolci tombe e golosi fantasmini, tutto è concesso per spaventare con gusto!