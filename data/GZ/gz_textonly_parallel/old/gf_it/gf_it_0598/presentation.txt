Il baccalà ricorre spesso nelle pietanze tradizionali della nostra cucina con preparazioni diverse da regione a regione, pensiamo per esempio al baccalà alla livornese o alla ligure, fino al prelibato baccalà mantecato alla veneziana. Esiste però una differenza basilare fra questa ricetta e le altre due citate ovvero proprio l’ingrediente principale: come nella versione alla vicentina, infatti, per realizzare il baccalà mantecato si utilizza in realtà lo stoccafisso, che in Veneto viene comunemente chiamato baccalà! Una volta chiarito l’equivoco, possiamo dedicarci alla preparazione di questa specialità che viene tipicamente servita come antipasto su crostini di pane o polenta grigliata. L’importante è dedicare il tempo necessario all’ammollo dello stoccafisso per garantirvi un risultato dalla consistenza cremosa e dal sapore delicato. Perfetto per le festività natalizie, magari servito in croccanti barchette di pasta brisé, il baccalà mantecato alla veneziana è un’ottima alternativa alle classiche frittelle per un assaggio dei migliori piatti della nostra tradizione!