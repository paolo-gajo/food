Per preparare il baccalà mantecato alla veneziana, per prima cosa assicuratevi di acquistare uno stoccafisso già ammollato oppure, in alternativa, tenetelo in ammollo per 3 giorni in una ciotola cambiando l’acqua una volta al giorno. A questo punto eliminate la pelle dallo stoccafisso [1] e tagliatelo in tranci [2]. Riempite una pentola con l’acqua fredda, poi aggiungete lo spicchio di aglio in camicia, 1-2 foglie di alloro [3] e mezzo limone.
Immergete lo stoccafisso nell’acqua, portate a bollore e fatelo bollire per circa 30 minuti a fuoco dolce [4], eliminando con una schiumarola la schiuma che si formerà in superficie [5]. Il tempo di cottura potrebbe variare a seconda del pezzo di stoccafisso, per cui verificate che sia ben cotto. Trascorso questo tempo scolate lo stoccafisso, avendo cura di conservare l’acqua di cottura [6].
Trasferite lo stoccafisso in una ciotola per controllare che non ci siano lische e lasciatelo intiepidire [7], dopodiché versatelo nella ciotola di una planetaria munita di frusta [8], o di foglia. Azionate la planetaria a bassa velocità e aggiungete l’olio a filo [9].
Quando l’olio sarà stato incorporato, versate a filo anche 100 g di acqua di cottura [10] e continuate a montare fino ad ottenere una crema omogenea, dalla consistenza spalmabile [11]. Regolate di sale e di pepe, guarnite con prezzemolo e un filo di olio e servite il vostro baccalà mantecato accompagnato con crostini di polenta grigliata [12]!