Per realizzare le bombette di patate per prima cosa bollite le patate con la buccia per 30-40 minuti in base alla loro grandezza. Dovranno risultare morbide una volta infilzate con i rebbi di una forchetta [1]. Quando saranno cotte, spremetele nello schiacciapatate per ridurle a una purea [2]. Non è necessario togliere la buccia perché resterà all’interno dell’attrezzo. Ora lavate e asciugate le zucchine, quindi spuntatele e grattugiatele con una grattugia a maglie strette [3]. Strizzatele bene con le mani per eliminare i succhi.
Unite la purea di patate con quella di zucchine [4] in un’unica ciotola, mescolate [5] e poi aggiungete la farina [6],
il formaggio grattugiato [7] e il pangrattato [8]. Incorporate anche l’uovo intero [9], salate
e mescolate per ottenere un impasto omogeneo e piuttosto compatto [10]. Ora tagliate a cubetti la provola [11] e tenete da parte. Inumiditevi leggermente le mani e prendete una piccola porzione di impasto grande quanto una noce, formate una pallina, con il pollice create un incavo [12]
e farcitelo con un cubetto di provola [13]. Richiudete la pallina pressando leggermente con le dita [14]. Man mano che formate le palline adagiatele in una pirofila [15].
Passate le palline nel pangrattato [16] e adagiatele su un vassoio [17]. Tutto è pronto per la cottura: in un tegame scaldate l’olio di semi e quando sarà arrivato a 140° (misurate con un termometro da cucina) immergete le polpettine, poche alla volta [18], altrimenti la temperatura dell’olio si abbasserà.
Cuocete le bombette per 3 minuti o fino a quando non risulteranno dorate, quindi scolatele con una schiumarola [19] e adagiatele su un vassoio rivestito con carta assorbente in modo da asciugare l’olio in eccesso [20]. Servite le bombette di patate e zucchine ben calde [21].