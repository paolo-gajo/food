Per preparare il caviale di melanzane lavate le melanzane sotto abbondante acqua fresca corrente, poi asciugatele. Disponetele su una leccarda foderata con un foglio di carta da forno senza bucarle [1]. Fatele cuocere in forno statico preriscaldato a 180° per almeno 60 minuti (oppure a 160° per 50 minuti se in forno ventilato). Trascorso questo tempo [2], togliete le melanzane dal forno, con un coltello eliminate la buccia [3] e
con un cucchiaio prelevate la polpa contenuta al loro interno [4]. Ponete la polpa ottenuta su di un colino a maglie strette [5] e col dorso di un cucchiaino premetela [6],
in modo che rilasci il liquido in eccesso [7] (in alternativa potete utilizzare anche un telo di cotone o di lino). Mettete la polpa in un mixer dotato di lame e aggiungete l’aglio schiacciato [8] e l’olio [9].
Regolate di sale [10] e unite anche le foglioline di menta [11], dopodiché azionate le lame fino ad ottenere una purea densa ed omogenea [12].
Trasferite il tutto in una ciotolina [13], poi spremete il succo di mezzo limone [14] che andrete ad aggiungere alla purea che avete ottenuto [15].
Da ultimo unite anche la paprika [16] e mescolate con le fruste in modo da amalgamare bene gli ingredienti [17]: il vostro caviale di melanzane è pronto per essere servito [18], accompagnato da un fresco pinzimonio oppure spalmato su crostoni croccanti.