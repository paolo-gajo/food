Molto apprezzate nella cucina mediterranea, le seppie sono le protagoniste di gustose pietanze casalinghe, dalle classiche seppie con piselli a quelle ripiene. Le seppie in umido rientrano nell’elenco e conquisteranno gli amanti di questo metodo di cottura particolarmente semplice e appetitoso, da provare anche con i calamari. Nessuno potrà resistere infatti dal fare la scarpetta nel sugo, che potreste persino utilizzare per condire un ottimo piatto di pasta! Acquistate le seppie già pulite per ridurre i tempi di preparazione e tagliate qualche fetta di pane da servire insieme alle vostre seppie in umido per una cena di pesce rustica e genuina.