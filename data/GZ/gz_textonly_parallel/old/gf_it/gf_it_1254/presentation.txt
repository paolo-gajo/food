Le cialdine al parmigiano sono degli originali "cestini" utili per servire alimenti monoporzione, che si preparano facilmente in pochi minuti. In queste cialdine potete mettere qualsiasi alimento salato: sono molto indicati insalate e risotti, oppure preparazioni dal gusto delicato a cui volete dare un tocco di sapore in più. Le cialdine al parmigiano si possono anche realizzare piatte e tonde, da utilizzare come accompagnamento sfizioso al posto del pane oppure come finger food per i vostri aperitivi o buffet.  Con la scuola di cucina di GialloZafferano vi mostreremo passo per passo come realizzarle: vedrete, è più facile di quel che sembra! Per questa preparazione vi occorreranno soltanto del buon Parmigiano grattugiato, della carta da forno e delle ciotoline tonde o quadrate.