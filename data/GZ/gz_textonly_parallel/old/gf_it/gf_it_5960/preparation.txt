Per preparare la torta alla ricotta e cioccolato, assicuratevi che la vostra ricotta non sia troppo ricca di siero, altrimenti sarà meglio lasciarla scolare per un po' prima di cominciare dopodiché setacciatela e tenetela da parte. Inoltre è opportuno che ricotta, uova e latte siano a temperatura ambiente prima di cominciare, così non avrete problemi ad amalgamarli tra loro. Quindi passate a separare le uova (dovrete utilizzare 90 g di albumi e 60 g di tuorli): ponete albumi e tuorli in due ciotole diverse. Montate gli albumi a neve ferma utilizzando uno sbattitore elettrico [1] e non appena avrete ottenuto un composto fermo [2] trasferitelo in frigo se l'ambiente in cui lavorate gli ingredienti è piuttosto caldo; altrimenti lasciateli da parte a temperatura ambiente. Nel frattempo fondete il burro in un pentolino, a fuoco dolce e lasciatelo intiepidire; poi unite lo zucchero ai tuorli [3]
e lavorate con lo sbattitore elettrico [4] fino a che non saranno ben montati [5]. Quando il composto sarà chiaro e spumoso, abbassate la velocità e aggiungete il burro fuso fatto intiepidire [6]; continuate a lavorare con le fruste.
Una volta assorbito il burro unite la ricotta [7]. Lavorate il composto a velocità media [8] fino a che avrete ottenuto un impasto liscio e la ricotta si sarà ben amalgamata al resto [9].
Imburrate uno stampo di alluminio stondato da 22 cm e alto 5 cm [10] e tenetelo da parte. Poi trasferite l'impasto in una ciotola più grande [11] e aggiungete anche gli albumi [12].
Incorporateli al resto facendo dei movimenti delicati dal basso verso l'alto [13]. Non appena avrete ottenuto un composto uniforme e gonfio setacciate all'interno farina e lievito [14]. Mescolate delicatamente con la spatola, facendo sempre dei movimenti rotatori dal basso verso l'alto [15].
Aggiungete poi anche il latte a temperatura ambiente [16] e mescolando con una frusta [17] fate in modo che venga assorbito completamente [18].
Trasferite il composto nello stampo [19] e utilizzando una spatola spargetelo su tutta la teglia e livellate la superficie [20]. Tagliate grossolanamente il cioccolato fondente [21]
e spargetelo sulla torta [22]. Utilizzando il dorso di un cucchiaio poi schiacciate leggermente i pezzi di cioccolato [23] per farli penetrare all'interno dell'impasto [24]. Cuocete in forno statico preriscaldato a 180°, nel ripiano basso, per circa 30 minuti.
Fate sempre la prova dello stecchino e non appena questo risulterà pulito potrete sfornare la torta [25]. Lasciate poi intiepidire prima di sformarla [26]. Trasferite la torta alla ricotta e cioccolato su un piatto da portata e cospargetela con lo zucchero a velo prima di servirla [27].