Se avete già provato la versione mini delle ciambelle pizza, non perdete di provare anche questa versione "big": ciambella pizza alta e soffice! Una ricetta appetitosa e accattivante, un modo alternativo per portare in tavola il tipico impasto per la pizza mantenendo fedelmente i sapori tradizionali. Vi basterà munirvi di uno stampo classico da ciambella  e realizzare piccole palline di impasto, da farcire con pomodoro e mozzarella fiordilatte, un ripieno che richiama l'intramontabile pizza margherita. Una volta pronta la ciambella si gusta in modo conviviale come un danubio salato: ciascuno staccherà la sua golosa porzione e si farà a gara per aggiudicarsi l'ultimo pezzetto!