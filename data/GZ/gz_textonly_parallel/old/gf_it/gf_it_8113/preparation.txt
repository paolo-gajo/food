Per preparare la torta rustica, iniziate dall’impasto: sciogliete il sale nell'acqua tiepida [1] mentre lo zucchero [2] e il lievito (in alternativa potete utilizzare 12 g di lievito di birra fresco) [3] nel latte tiepido.
In una ciotola ponete la farina setacciata [4]. Iniziate a versare a filo il latte con lo zucchero e il lievito [5], poi unite anche l'acqua con il sale [6].
Aggiungete il burro ammorbidito a pezzi [7] e l'olio extravergine d'oliva [8]. Iniziate quindi a lavorare gli ingredienti con le mani [9].
Lavorate gli ingredienti [10] fino a quando non si saranno amalgamati, quindi trasferite l'impasto su una spianatoia leggermente infarinata. Continuate a lavorare il composto con le mani fino ad ottenere un impasto morbido, omogeneo e liscio [11]. Potete compiere queste operazioni con una planetaria raccogliendo prima gli ingredienti a velocità media con la foglia e poi continuando ad impastare con il gancio. Formate una palla, ponetela in una ciotola, copritela con la pellicola e lasciatela lievitare a temperatura ambiente (per un paio d’ore, o fino a quando avrà raddoppiato il suo volume) [12].
Trascorso il tempo necessario, dividete l'impasto a metà [13], stendete una metà con il matterello fino ad ottenere una sfoglia di circa mezzo cm [14] e, dopo aver foderato con carta da forno una teglia di 27 cm di diametro, stendete il foglio di pasta aiutandovi con il mattarello [15].
Fate aderire bene l'impasto ai bordi e al fondo, quindi iniziate a farcire la torta rustica con le fettine di speck [16], poi aggiungete anche le fette di fontina [17]. Quindi stendete l'altra metà dell'impasto per chiudere la torta [18].
Fate aderire l'impasto alla farcitura e, picchiettando con le dita, create un bordo rigonfio [19] che poi andrete a decorare con i rebbi di una forchetta per creare delle striscette [20]. In una ciotolina, sbattete l'uovo e aggiungete un cucchiaio di latte: emulsionate gli ingredienti e poi spennellate la superficie della torta [21]; quindi fatela lievitare ancora un'ora a temperatura ambiente, coperta con pellicola trasparente.
Passato il tempo necessario, togliete la pellicola e bucherellate con la forchetta la superficie della torta [22]. Infornatela in forno statico preriscaldato a 180°C per 45 minuti (160°C per 35 minuti se forno ventilato). Quindi sfornate la torta rustica [23] e servitela [24] a fette o tagliata a cubetti!