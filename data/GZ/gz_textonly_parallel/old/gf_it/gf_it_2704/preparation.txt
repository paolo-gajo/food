Per realizzare le cipolle ripiene, per prima cosa mettete a scaldare l’acqua in un tegame per la cottura a vapore insieme ai gambi di prezzemolo, le foglie di alloro [1], le bacche di ginepro e i grani di pepe. Pelate le cipolle intere [2] e trasferitele nel cestello [3], poi coprite con il coperchio e cuocete a vapore per 7-8 minuti.
Nel frattempo potete preparare gli ingredienti per il ripieno: pelate la patata, tagliatela a fette [4] e riducetela a cubetti, poi fate la stessa cosa con le carote [5] e le zucchine [6].
Pulite i funghi champignon e riduceteli a cubetti della stessa dimensione [7]. Quando le cipolle saranno cotte (infilzatele con uno stecchino per verificare che anche la parte interna si sia ammorbidita), dividetele a metà e rimuovete con delicatezza il cuore, aiutandovi con un cucchiaio [8]: in questo modo otterrete dei gusci dello spessore di circa 1 cm che trasferirete su una leccarda foderata con carta forno. Infine tagliate a julienne l’interno delle cipolle [9].
Siete pronti per cuocere il ripieno: fate sciogliere il burro in una padella insieme all’olio [10], poi aggiungete le patate, le carote [11] e le cipolle [12] e cuocete per circa 8 minuti a fiamma media.
A questo punto unite le zucchine [13] e i funghi [14], condite con sale [15] e pepe e cuocete per altri 10 minuti.
Nel frattempo spennellate i gusci di cipolla con il burro fuso [16]. Quando le verdure saranno cotte, spegnete il fuoco e insaporite con il prezzemolo tritato [17], poi mescolate bene e farcite le cipolle con il ripieno di verdure [18].
In ultimo spolverizzate con il Grana grattugiato [19] e cuocete in forno statico preriscaldato a 250° per 10-15 minuti [20]. Quando saranno ben dorate, potete servire le vostre gustose cipolle ripiene [21]!