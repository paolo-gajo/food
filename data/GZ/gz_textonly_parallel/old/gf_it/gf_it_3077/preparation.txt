Per realizzare l’insalata di anguria prendete lo speck ed eliminate con un coltello la parte grassa [1], quindi riducetelo prima a listarelle e poi a cubetti [2] e tenetelo da parte. Occupatevi della lattuga iceberg: tagliatela a metà, eliminate il torsolo centrale [3]
e tagliatela a listarelle sottili [4], lavate sotto l’acqua corrente la lattuga tagliata e poi asciugatela con un panno e tenetela da parte. Ora tostate in una padella ben calda prima le mandorle: 3 minuti circa a fuoco medio, girandole spesso basteranno [5]. Fate lo stesso, in un'altra padella, con i semi di zucca ma riducete il tempo: basterà 1 minuto [6]. Tenete da parte. 
Prendete l’anguria e tagliatela a metà [7], per ricavare la dose indicata nella ricetta; ricavate delle fette di circa 2 cm di spessore [8], eliminate la buccia e la parte più chiara dell’anguria che è amara e dura [9]: otterrete circa 700 gr di polpa.
Ricavate da ciascuna fetta dei cubetti di 2 cm [10], per finire eliminate i semini [11]. Tutto è pronto per comporre l’insalata di anguria: in una ciotola capiente versate la lattuga iceberg, le mandorle tostate [12]
e i semi di zucca tostati, aggiungete lo speck a dadini [13], quindi salate [14] e pepate a piacere e condite con l’olio di oliva [15].
Mescolate, poi unite per ultimi i cubetti di anguria, insaporite con l’aceto balsamico [16] e mescolate ancora per amlagamare tutti i sapori. Per ultimo profumate con le foglioline di menta fresca [17]. La vostra fresca insalata di anguria è pronta per essere servita [18]!