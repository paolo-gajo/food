Voglia di barbeque? Potete realizzare anche in casa una squisita ricetta per gustare tutto il sapore della carne ai ferri ma cotta in forno! Vi presentiamo un secondo piatto di grande effetto: le costine alla birra con verdure. Le costine vengono preparate proprio come se andassero grigliate sul barbecue, marinate a lungo in birra e spezie per esaltarne al meglio i sapori. Una volta marinate vengono massaggiate con un mix di spezie: il rub. Rub è una parola inglese che significa “strofinare”, che nelle sue lettere contiene il segreto per una grigliata di carne davvero indimenticabile. Noi abbiamo utilizzato ingredienti come paprika, senape gialla e pepe nero proprio per aromatizzare al massimo la nostra carne e creare una patina protettiva attorno alla polpa e far si che tutti i liquidi vengano trattenuti all’interno. Seguendo questa ricetta, otterrete delle costine cotte alla perfezione: tenere , ben rosolate e succose allo stesso tempo. La carne verrà via dall’osso senza sforzo e si scioglierà in bocca. Servite le costine ben calde accompagnate da verdure croccanti, noi abbiamo scelto di utilizzare patate, carote e cipolle di tropea per raggiungere l’apoteosi del gusto.