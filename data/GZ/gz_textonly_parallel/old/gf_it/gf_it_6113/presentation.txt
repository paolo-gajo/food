Le abbiamo provate con farina integrale, con patate nell’impasto e anche con i fiocchi d’avena, ma oggi vogliamo proporvi la versione più semplice e ghiotta delle focaccine morbide. Piccole e tonde, con quella superficie piacevolmente sapida che fa venire l’acquolina solo a guardarle, queste focaccine da sempre rendono la merenda un momento gioioso. I più nostalgici ricorderanno i vecchi tempi della scuola quando, al suono della campanella ci si precipitava a recuperare dagli zaini le focaccine acquistate al mattino presto al forno vicino casa. Una merenda così saporita e sostanziosa, perfetta per dare la giusta carica alla giornata, non passerà mai di moda e qui vi sveliamo tutti i segreti per realizzare queste prelibatezze con le vostre mani. Per gli esperti di lievitati sarà un gioco da ragazzi realizzare queste focaccine; per chi è meno pratico si rivelerà invece più semplice del previsto, una piacevole scoperta e, considerando il risultato finale, vale senz’altro la pena provare! Provate anche le nostre focaccine ripiene in padella! 