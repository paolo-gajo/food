La Toscana, terra di poeti e scrittori, artisti e scienziati, ma anche di vini eccellenti e sapori antichi, quelli che ritroviamo nei piatti poveri della tradizione contadina, come per esempio la pappa al pomodoro o la ribollita. Una cucina, quella toscana, caratterizzata da ingredienti robusti che danno vita a ricette senza tempo, come i fagioli all’uccelletto. Non lasciatevi trarre in inganno dal nome: in questo piatto di volatili non c’è nemmeno l’ombra! Si tratta invece di un contorno vegetariano ricco e sostanzioso, che veniva servito anticamente per accompagnare secondi di carne o selvaggina. Oggi potete gustarlo anche come piatto unico, magari con qualche fetta di pane toscano per raccogliere il delizioso sughetto di pomodoro aromatizzato con aglio e salvia nel quale i legumi vengono cotti dolcemente. Lasciatevi la fretta alle spalle quindi se vi apprestate a cucinare questa ricetta, e assaporate lo scorrere del tempo… i fagioli all’uccelletto, nella loro semplicità, vi faranno riscoprire il vero valore della cucina povera tradizionale: l’arte di arrangiarsi con ciò che si ha a disposizione per trasformarlo in una pietanza genuina dal gusto unico.