Per preparare i fagioli all’uccelletto, per prima cosa mettete i fagioli cannellini secchi in una ciotola capiente, copriteli con abbondante acqua fredda e lasciateli in ammollo almeno per una notte intera [1]. Il giorno dopo, trasferite i fagioli con tutto il loro liquido in una pentola: i fagioli dovranno essere completamente ricoperti, quindi se necessario aggiungete altra acqua [2]. Cuocete i cannellini a fuoco dolce per almeno 50 minuti, schiumandoli ogni tanto con una schiumarola [3].
Trascorso questo tempo, scolate i fagioli e conservate il liquido di cottura [4]. In una padella capiente versate un filo d’olio, aggiungete gli spicchi d’aglio sbucciati e le foglie di salvia [5] e lasciate rosolare brevemente, poi unite la passata di pomodoro [6] e fatela restringere per qualche minuto, sempre a fuoco lento.
A questo punto aggiungete i cannellini [7], salate [8], pepate e unite anche il liquido di cottura dei fagioli che avevate tenuto da parte [9].
Coprite con un coperchio [10] e cuocete per circa 20 minuti a fiamma media [11]. I vostri fagioli all’uccelletto sono pronti per essere serviti ben caldi [12]!