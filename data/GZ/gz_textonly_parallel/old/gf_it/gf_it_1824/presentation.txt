Il Paris-Brest è un dolce di pasta choux che venne realizzato nel 1891 in occasione della gara ciclistica Paris-Brest-Paris, oggi diventata una corsa amatoriale. La forma stessa del dolce, ricorda quella della ruota di una bicicletta: una grande ciambella formata da anelli concentrici di pasta choux, arricchita con mandorle a lamelle e farcita con deliziosa crema al cioccolato gianduia. Il Paris-Brest si presta a diverse varianti, sia nella forma che per il ripieno: è ottimo anche con panna montata e fragole ad esempio, oppure farcito con crema chantilly o una pasticcera al cioccolato. Potete assecondare i vostri gusti e realizzare il Paris-Brest nelle forme che preferite, porterete in tavola un dolce raffinato e dalla consistenza leggera e fragrante!