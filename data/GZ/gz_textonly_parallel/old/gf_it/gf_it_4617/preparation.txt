Per preparare gli spaghettini avocado e gamberi iniziate dalla pulizia dei gamberi. Con le mani staccate la testa [1] ed estraete delicatamente anche il carapace [2], tenendo da parte gli scarti che serviranno per realizzare la bisque. Realizzate un taglio sul dorso di ogni gambero e aiutandovi con una pinzetta estraete l’intestino [3].
Riponete la polpa dei gamberi in frigorifero e occupatevi di preparare il fumetto di crostacei (bisque). Mondate una cipolla e tagliatela in quattro parti, mondate il porro togliendo le estremità e le foglie più verdi quindi tagliatelo a rondelle sottili. Ponete a sciogliere il burro in una casseruola capiente e quando sarà sciolto aggiungete la cipolla, il porro e l'aglio [4]. Lasciate rosolare e appassire il tutto, dopodiché aggiungete gli scarti dei crostacei e lasciate rosolare anche queste un paio di minuti a fuoco vivace mescolando con un cucchiaio di legno e schiacciando le teste. Sfumate con il vino bianco [5] e solo quando la parte alcolica sarà evaporata aggiungete l’acqua fino a coprire interamente i carapaci. Aggiungete il prezzemolo, il pepe nero in grani e regolate di sale [6].
Abbassate la fiamma e lasciate sobbollire dolcemente per almeno 60 minuti. Durante i quali sarà necessario schiumare il fumetto con una schiumarola [7] , avendo cura ogni volta di risciacquarla in modo da eliminare ogni traccia di impurità. Trascorso il tempo indicato, il fumetto dovrà ridursi più o meno della metà rispetto al liquido iniziale, filtratelo con un colino a maglie strette [8] e tenete da parte il vostro fumetto ancora caldo [9].
Una volta preparata la bisque, dedicatevi alla pulizia dell’avocado. Tagliatelo in 4 [10] e sbucciatelo, facendo scorrere la lama di un coltello affilato tra la buccia e la polpa [11]. Ripetete l'operazione per le 4 parti ed eliminate il nocciolo centrale, riducetele in cubetti di circa 1 cm [12] e teneteli da parte.
A questo punto trasferite circa metà del fumetto di crostacei in un tegame [13] e immergetevi gli spaghetti [14]. Mescolateli con una forchetta [15]
e continuate la cottura, come se fosse un risotto, aggiungendo un mestolo di bisque all’occorrenza [16]. Dovete fare in modo che gli spaghetti risultino appena coperti dal fumetto di crostacei. Qualora la bisque terminasse aggiungete tranquillamente dell’acqua calda [17]. Nel frattempo che gli spaghetti arriveranno a cottura versate l’olio e l’aglio in un tegame, lasciatelo rosolare, quindi levatelo [18].
Aggiungete i gamberi e scottateli per un paio di minuti [19], salate, pepate e unite anche i cubetti di avocado [20]. Mescolate con una spatola e sfumate con il brandy [21]. Lasciate evaporare la parte alcolica e spegnete il fuoco.
Quando la pasta sarà pronta aggiungete i gamberi e l’avocado [22], amalgamate il tutto e unite il timo fresco [23]. Impiattate [24] e servite i vostri spaghettini avocado e gamberi.