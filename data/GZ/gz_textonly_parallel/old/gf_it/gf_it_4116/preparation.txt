Per preparare la pasta agli asparagi iniziate ponendo sul fuoco una pentola con abbondante acqua calda; quando bolle salatela:servirà a cuocere la pasta. Proseguite con la pulizia degli asparagi. Lavateli sotto abbondante acqua corrente ed asciugatelo con un panno. Quindi privateli delle estremità più dure e dal colore chiaro pareggiandoli [1]. Poi eliminate la parte esterna del gambo, quella più coriacea, con un pela patate [2]. Prendete gli asparagi e allineateli in un mazzetto, quindi tagliate i gambi a piccole rondelle [3],
avendo cura di lasciare integre le punte (potrete dividerle a metà per il senso della lunghezza se preferite) [4]. A questo punto mondate e tritate finemente lo scalogno [5]. Procedete prendendo una padella antiaderente: versatevi un filo di olio e fate soffriggere dolcemente lo scalogno [6]. Mescolate di tanto in tanto e unite un mestolo di acqua di cottura per farlo appassire più dolcemente senza il rischio che si bruci.
Aggiungete gli asparagi tagliati e le punte [7]. Salate e pepate [8], mescolate e versate uno o due mestoli di acqua calda [9] quindi lasciate cuocere con il coperchio per 10-15 minuti a fuoco moderato.
Mentre gli asparagi cuociono, lessate la pasta nella pentola di acqua bollente [10]. Quando sarà al dente trasferitela nella padella dove avete cotto gli asparagi aiutandovi con una schiumarola [11] e mescolate [12].
Infine aromatizzate con le foglioline di timo [13] e il Parmigiano grattugiato [14], se necessario bagnate con pochissima acqua di cottura, mantecate e poi spegnete il fuoco. Infine impiattate la vostra pasta agli asparagi [15] e… buon appetito!