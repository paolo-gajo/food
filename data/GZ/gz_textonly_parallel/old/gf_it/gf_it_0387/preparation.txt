Per realizzare la parmigiana di melanzane grigliate iniziate preparando il sugo di pomodoro: lavate, mondate e tagliate a cubetti la cipolla e l’aglio e fateli soffriggere in quattro cucchiai d’olio extravergine di oliva [1]. Quando si saranno imbionditi, unite la passata di pomodoro [2] e lasciate cuocere a fuoco medio fino a che il sugo risulterà piuttosto denso. Infine aggiustate di sale e unite qualche foglia di basilico fresco spezzettata, poi spegnete il fuoco e mettete il sugo da parte [3].
Ora occupatevi delle melanzane: spuntatele [4], lavatele e tagliatele a fette dello spessore di circa 1 cm, per il verso della lunghezza, utilizzando se l'avete l’affettatrice, così da ottenere fette più regolari e dello stesso spessore (se non l’avete usate tranquillamente una mandolina o un coltello) [5]. Fate scaldare molto bene una piastra antiaderente e mettete a grigliare le melanzane per circa 10 minuti [6].
Ungete quindi una pirofila antiaderente con dell’olio extravergine di oliva, poi cospargetene il fondo con qualche cucchiaio di sugo [7] e iniziate a comporre un primo strato di fette di melanzana, sistemate una di fianco all’altra, leggermente sovrapposte [8]. Versate uniformemente altra salsa di pomodoro sulle melanzane [9],
cospargete con il parmigiano reggiano e il pecorino [10] ed infine ricoprite con le fette di formaggio edamer [11]. Composto il primo strato, continuate seguendo lo stesso procedimento anche per gli strati successivi, fino ad esaurimento degli ingredienti: disponete le fette di melanzana [12],
il sugo di pomodoro [13], il parmigiano reggiano e il pecorino [14], le fette di formaggio edamer [15]
ed infine nuovamente le melanzane [16], e così via. L'ultimo strato deve essere composto di solo pomodoro e parmigiano grattugiato [17]. Da ultimo aggiungete un filo d’olio [18] e ponete la parmigiana di melanzane grigliate a cuocere in forno statico a 180° per circa un’ora, o finché il pomodoro non avrà formato una crosticina dorata. La parmigiana di melanzane grigliate è pronta: lasciatela riposare almeno 10 minuti prima di servirla, così si compatterà un po' e potrà essere tagliata e servita più agevolmente. Buon appetito!