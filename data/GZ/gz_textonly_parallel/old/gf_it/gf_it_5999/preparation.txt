Per preparare la torta di carote lavate le carote sotto abbondante acqua corrente, eliminate la buccia con un pelapatate [1]. Grattugiatele finemente [2], poi mettetele in un colino a maglie strette posto su di una ciotola e con un cucchiaio schiacciatele delicatamente in modo da far espellere parte del loro liquido [3].
Versate le uova nella ciotola di una planetaria dotata di fruste [4] e aggiungete lo zucchero e un pizzico di sale [5], quindi azionate le fruste in modo da amalgamare bene gli ingredienti. Incidete la bacca di vaniglia nel senso della lunghezza ed estraete i semi, raschiandola con un coltellino [6] e
uniteli al composto [7]. In un recipiente a parte setacciate la farina [8], il lievito [9],
la farina di mandorle [10] e mescolate il tutto con un cucchiaio [11]. Azionate le fruste e aggiungete le polveri un cucchiaio alla volta [12].
Da ultimo versate anche l’olio [13] e continuate con la planetaria fino a quando otterrete un impasto denso ed omogeneo [14]. Unite le carote grattugiate [15],
mischiando delicatamente con una spatola per far amalgamare bene tutti gli ingredienti [16]. Imburrate e foderate una tortiera cerchio apribile del diametro di 24 cm, quindi versate l’impasto che avete ottenuto [17], livellando la superficie con una spatola [18].
Fate cuocere in forno statico preriscaldato a 170° per 45 minuti (o a 150° per 35-40 minuti se in forno ventilato); trascorso il tempo necessario, verificate la cottura con uno stecchino, infilandolo al centro della torta: se, estraendolo, risulterà umido allora la torta necessiterà ancora di qualche minuto di cottura, in caso contrario sarà pronta [19]. Lasciatela raffreddare completamente nello stampo, sformatela [20], infine completate la vostra torta di carote con una spolverata di zucchero a velo [21].