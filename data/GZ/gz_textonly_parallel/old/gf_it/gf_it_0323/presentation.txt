Le polpette di ricotta col sugo pare siano tipiche della cucina calabrese, terra ricca di terreni destinati alla pastorizia, dove tutt’ora è molto facile trovare dell’ottima ricotta fresca locale sia di mucca che di pecora. Questo secondo piatto, che prevede l'uso della ricotta in sostituzione della carne, deriva infatti dalla tradizionale cucina contadina, fatta di ingredienti molto semplici ma di grande sapore e genuinità. Immerse nel sugo di pomodoro, saranno ancora più morbide e gustose! Appetitose e nutrienti, le polpette di ricotta col sugo sono perfette per un menù vegetariano ma si possono trasformare anche in una ricetta senza glutine se si utilizza un pane adatto. Divertitevi a giocare con le forme e i colori di questo piatto ed otterrete delle simpatiche polpettine mostruose, perfette per il menu di Halloween dei vostri bambini. Provate la nostra versione delle polpette di ricotta col sugo e... sarà amore al primo assaggio!