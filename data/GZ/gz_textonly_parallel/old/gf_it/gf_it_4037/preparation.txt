Mettete in ammollo i cereali in acqua fredda la sera prima [1]. Il giorno seguente scolateli per bene, poi preparate un trito con cipolla, aglio, sedano e carote. Mettete a soffriggere il trito nei tre cucchiai di olio, quindi aggiungete i cereali e i legumi scolati [2], mescolate per un minuto e poi coprite con il brodo vegetale [3].
Unite quindi anche i pomodori [4], precedentemente spellati e tagliati a cubetti. Grattate le croste di Grana Padano [5] e aggiungetele in tegame (6 (facoltativo).
A questo punto unite anche il mazzetto di erbe aromatiche, che potrete fermare legandolo al manico della pentola [7] in modo che non si sparpaglino nella zuppa e potrete eliminare agevolmente una volta cotta. Portate lentamente a bollore la zuppa, aggiustate di sale e poi coprite il tegame con un coperchio [8]: fate cuocere lentamente per almeno un’ora, aggiungendo, se necessario, altro brodo vegetale affinché la zuppa rimanga con la giusta quantità di liquido. Mezz’ora prima della fine della cottura, aggiungete le patate sbucciate e tagliate a piccoli cubetti [9]. A cottura ultimata, eliminate il mazzetto aromatico, aggiustate eventualmente di sale, aggiungete un filo di olio evo e servite in ciotole o fondine.