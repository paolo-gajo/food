Per preparare le penne carciofi e pancetta iniziate mettendo a scaldare l’acqua per la pasta in un tegame dai bordi alti. Mentre portate l’acqua a bollore dedicatevi al condimento: tagliate la parte esterna grassa e dura della pancetta [1], quindi riducetela a striscioline non troppo sottili e poi a dadini [2]. Tenetela da parte. Strofinatevi le mani con del limone o indossate dei guanti per pulire i carciofi (per maggiori dettagli potete consultare la nostra scuola di cucina: Come pulire i carciofi). Disponete anche una ciotola capiente con acqua fredda acidulata dove verserete i carciofi puliti affinché non anneriscano prima di essere cucinati. Prendete ora la verdura: tagliate via gran parte del gambo e circa 2-3 cm della punta più dura e con le spine [3].
Dividete ciascun carciofo a metà [4] e privatelo della barbetta interna aiutandovi con un coltellino [5], dopo tagliatelo a listarelle sottili [6].
Mettete i carciofi nella ciotola con l'acqua acidulata finché non li utilizzerete [7]. A questo punto prendete una padella antiaderente dal fondo largo in cui verserete l’olio: aggiungete la pancetta per farla rosolare 2-3 minuti a fuoco basso [8]. Nel frattempo scolate i carciofi [9].
Trasferiteli nella padella assieme alla pancetta [10], regolando di sale [11] e pepe. Fate rosolare anche i carciofi insieme alla pancetta per circa 7-8 minuti mescolando continuamente. Dopodiché sfumate con il vino bianco [12] e lasciate evaporare.
Per ottenere una cottura ottimale versate anche 1 o 2 mestoli di acqua di cottura [13] e lasciate andare a fuoco medio per altri 2-3 minuti, fino a che l’acqua non sarà totalmente assorbita. Spegnete il fuoco e dedicatevi alla pasta. L’acqua nel tegame sarà a bollore: salate e cuocete la pasta [14]. Quando sarà piuttosto al dente versatela direttamente nella padella con il condimento [15] e fate insaporire amalgamando pasta e condimento per altri 3-4 minuti a fuoco vivace.
Infine spolverate con il formaggio grattugiato [16]: amalgamate velocemente gli ingredienti e spegnete il fuoco [17]. Le vostre penne carciofi e pancetta saranno ora pronte per essere impiattate e gustate [18]!