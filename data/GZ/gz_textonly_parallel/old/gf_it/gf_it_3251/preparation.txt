Per realizzare il crumble di verdure sgranate i piselli [1] , poi in una padella fate rosolare uno spicchio di aglio con un filo di olio e versate i piselli sgranati [2], coprite con il coperchio [3] e cuocete per circa 10 minuti, se necessario aggiungere un mestolo di brodo vegetale per non farli asciugare troppo.
Salate , pepate a piacere e prelevate un paio di cucchiai di piselli da unire alle altre verdure [4]. Tagliate a metà i peperoni e poi riduceteli a listarelle sottili [5], spuntate le zucchine e tagliatele a dadini piccoli [6],
fate lo stesso con le carote [7] e poi riducete a listarelle sottili i cipollotti [8]. A questo punto rosolate il cipollotto in padella con un filo di olio, poi unite i peperoni rossi [9]
e gialli, le carote [10] cuocete per 5-6 minuti poi versate l’acqua calda [11] o il brodo vegetale e unite le zucchine a dadini [12]
e i due cucchiai di piselli [13] che avete tenuto da parte. Proseguite per altri 5 minuti e poi aggiustate di sale e pepe e aromatizzate con la scorza di limone grattugiata [14] e il rosmarino. Ora occupatevi del crumble: versate nel mixer le farine, il grana grattugiato [15]
il burro freddo a pezzetti [16],il rosmarino e una presa di sale, azionate le lame per pochi istanti il tempo necessario per creare un impasto sabbioso [17], distribuitelo uniformemente su una teglia rivestita con carta da forno e cuocete in forno statico a 160° per 15 minuti ( o in forno ventilato a 140° per 10 minuti). A cottura ultimata, sfornate il crumble e lasciatelo raffreddare [18].
Per finire preparate la crema di piselli: ponete lo yogurt greco in un contenitore dal bordo alto , versate i piselli [19]( se non lo gradite eliminate prima lo spicchio di aglio) insaporite con la scorza del limone [20] e le foglie di menta [21]
poi frullate con il mixer ad immersione per ottenere un composto cremoso [22]. Trasferite le crema in una sac-à-poche [23] e versatene uno strato [24] nei bicchierini di vetro da dessert della capacità di 185 gr circa.
Poi ricoprite con un secondo strato di verdure [25] e ultimate ricoprendo la superficie con il crumble salato [26]. Il crumble di verdure è pronto, guarnitelo con un rametto di rosmarino [27], ponetelo in frigorifero fino al momento di servirlo e gustatelo a temperatura ambiente.