Per preparare il pane ripieno di lardo e fichi iniziate dalla realizzazione della pasta di pane (per maggiori dettagli sulla realizzazione della pasta di pane clicca qui): sciogliete il lievito di birra in poca acqua tiepida (prelevata dalla quantità totale di acqua prevista per la ricetta) [1] insieme ad un cucchiaino di malto (o di zucchero, se siete sprovvisti di questo particolare ingrediente) [2]. A parte setacciate insieme la farina 00 e la farina manitoba e ponetele nella planetaria, poi unite il composto di lievito e malto e azionate l'apparecchio per amalgamare tutti gli ingredienti [3].
Nella restante acqua fate sciogliere il sale [4] e unite l’olio [5], mescolate bene, poi versate a filo il liquido ottenuto nella farina, continuando ad amalgamare [6]. Impastate il tutto per 10 minuti, o fino a che non otterrete un impasto compatto.
Trasferite ora il composto su una spianatoia infarinata e continuate ad impastare con le mani per altri 5 minuti [7]. Quando avrete ottenuto un impasto sufficientemente compatto ed elastico, formate una palla e ponetela in una terrina infarinata, coperta con la pellicola [8]. Mettete la terrina nel forno chiuso e spento, dove lascerete lievitare il tutto per almeno 2 ore. Trascorso il tempo necessario, lavate bene i fichi e tagliateli in quarti, mantenendo la buccia [9],
poi ricavate 30 fettine da un pezzo intero di lardo, utilizzando l’affettatrice (se non l’avete, consigliamo di acquistare il lardo già affettato) [10]. Cospargete di nuovo la spianatoia con un po’ di farina e stendete, con l’aiuto di un mattarello, la pasta di pane a forma di ovale dello spessore di circa 1-2 cm [11]. Adagiate sull'impasto le fettine di lardo, fino a ricoprirne completamente la superficie [12],
quindi disponete i fichi [13]. Spennellate i bordi della pasta con dell’acqua [14] e iniziate a richiudere l’impasto: ripiegate il bordo destro verso l’interno, poi quello sinistro [15]
e proseguite ripiegando anche il bordo superiore e quello inferiore [16]. Schiacciate con le dita sulla chiusura per sigillare il tutto [17], poi riponete il pane ottenuto su una leccarda foderata con della carta da forno e infornate a 200° per 35- 40 minuti. Il pane ripieno di lardo e fichi è pronto [18], servitelo a temperatura ambiente tagliato a fette.
Un'alternativa gustosa potrebbe essere quella di preparare dei panini monoporzione. Formate con la pasta di pane dei dischi del diametro di circa 9 cm, poi disponete su ciascuno qualche fetta di lardo e un fico diviso a metà [19]. Spennellate i bordi di ciascun disco con l'acqua e procedete a chiuderli seguendo le indicazioni della ricetta. Adagiate i panini su una leccarda coperta con carta da forno [20] e infornate a 200° per 35-40 minuti [21].