Per realizzare il riso saltato con tonno per prima cosa occupatevi delle verdure: aprite il baccello e sgranate le fave raccogliendole in una ciotola [1] (se ne avete già pulite ne serviranno circa 50 g), quindi eliminate l’escrescenza più esterna che avvolge il seme [2] e tenete da parte. Spuntate la base del porro e affettate sottilmente la parte bianca [3].
Pelate e spuntate le carote, tagliatele a rondelle e poi da queste ricavate delle julienne [4]. Fate lo stesso con le zucchine [5]. Conservate le verdure e occupatevi del riso: ponete sul fuoco un tegame capiente colmo di acqua salata, portate al bollore e poi versate il riso [6], lessatelo per 10 minuti.
Intanto cuocete le verdure: in una padella ampia scaldate un giro di olio di oliva con lo spicchio d’aglio [7], poi versate il porro, le carote [8] e le zucchine [9].
Coprite con 30 g di salsa di soia [10] e saltate le verdure per circa 7 minuti, dovranno rimanere leggermente croccanti. Una volta terminata la cottura, eliminate lo spicchi o di aglio [11] e scolate direttamente qui il riso [12].
Aggiungete le fave sgranate [13] e i restanti 20 g di salsa di soia [14], infine aggiungete il tonno sgocciolato [15], saltate il riso a fuoco vivace per un minuto mescolando.
Una volta pronto spegnete il fuoco e lasciate intiepidire. Tostate le arachidi in padella a fuoco medio per un paio di minuti [16] e poi aggiungetele al riso per conferire una nota croccante [17]. Il vostro riso saltato con tonno è pronto, potrete gustarlo sia tiepido che freddo [18]!