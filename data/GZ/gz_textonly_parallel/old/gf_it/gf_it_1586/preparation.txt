Per preparare i bicchierini d'anguria e yogurt, iniziate mettendo le due dosi di gelatina a bagno in 2 ciotole diverse riempite con acqua fredda per circa 10 minuti [1]. Trascorso questo tempo scaldate due cucchiai di panna dalla dose indicata in un pentolino per circa 1 minuto o al microonde alla massima potenza per qualche secondo. Una volta scaldati i due cucchiai di panna, scioglieteci dentro una dose di gelatina strizzata [2] e mescolate bene. Versate il resto della panna in una ciotola e montatela con lo zucchero a velo [3], scoprite come effettuare questa operazione al meglio, consultando la Scuola di cucina: come montare la panna.
Unite la panna montata allo yogurt [4] e quindi aggiungete anche il composto di gelatina e panna ormai tiepido [5]. Dopo aver amalgamato il composto, versatene 1/4 in ogni bicchierino livellandolo bene e mettete in frigo a rassodare per 30 minuti [6]. Tenete la parte restante del composto allo yogurt a temperatura ambiente. 
Nel frattempo preparate la gelatina all’anguria: una volta divisa a metà, tagliate una fetta spessa, quindi eliminate la buccia [7]. Tagliatela prima a bastoncini piuttosto larghi [8] e quindi ricavatene dei cubotti [9].
Trasferite i cubotti in un mixer [10] e frullate fino ad ottenere una purea, che andrete a filtrare in una ciotola con un colino, per eliminare i semini [11]. Prelevate 2 cucchiai di purea di anguria e trasferiteli in una ciotolina [12].
Scaldate i 2 cucchiai di purea di anguria in un pentolino per 1 minuto o al microonde alla massima potenza per qualche secondo, dopodichè strizzate l’altro foglietto di gelatina che avevate messo a bagno in acqua fredda e fatelo sciogliere nei 2 cucchiai di purea di anguria [13]. Dopo aver mescolato il composto, unitelo al resto della purea di anguria [14]. Quindi dopo 30 minuti tirate fuori dal frigo i bicchierini con il primo strato di yogurt, che ormai sarà solidificato, e versateci sopra la gelatina all’anguria, creando uno strato dello stesso spessore di quelli di yogurt [15]. Mettete nuovamente in frigo i bicchierini per 30 minuti e tenete la parte restante a temperatura ambiente. 
Trascorso questo tempo, proseguite formando un altro strato di crema allo yogurt [16], lasciate rassodare altri 30 minuti in frigorifero e terminate con uno strato di gelatina all'anguria [17]. Lasciate solidificare ancora per almeno altri 30 minuti e infine decorate l’ultimo strato con le gocce di cioccolato, come se fossero i semini dell’anguria [18]. Servite i vostri bicchierini di anguria e yogurt e gustatene ogni strato!