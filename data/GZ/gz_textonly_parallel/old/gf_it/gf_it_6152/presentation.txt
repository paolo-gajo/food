Da sempre amiamo le torte salate per la loro versatilità e la semplicità di realizzazione che le rendono delle perfette soluzioni salvacena e svuotafrigo! Con cavolfiori e finocchi in inverno e con pomodorini e melanzane in estate, queste sfiziose torte si possono realizzare tutto l’anno seguendo la stagionalità degli ortaggi che rappresentano il cuore saporito di queste ghiotte pietanze. In tavola si possono servire come antipasto, magari tagliate a piccoli e pratici cubetti, ma anche come secondo piatto ricco, che in alcuni casi può essere una perfetta alternativa vegetariana, come la ricetta che vi proponiamo qui: la torta salata agli spinaci. Un guscio di friabile brisè custodisce un morbido ripieno insaporito con spinacini saltati in padella. Senza dubbio uno dei modi più golosi di mangiare le verdure!