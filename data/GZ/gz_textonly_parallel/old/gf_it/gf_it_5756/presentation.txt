Siamo pronti a scommettere che non avevate minimamente pensato alle demi baguette al salmone come sostituzione ai grandi classici delle festività natalizie. In tanti infatti sono quelli che adorano i tramezzini, il cocktail di gamberetti e l'insalata russa, i grandi classici dei favolosi anni '80. È comprensibile del resto, il classico è un po' come la copertina di Linus che conforta e previene l'eventuale imprevisto scaturito dalle novità. Ma a noi piace osare in cucina e abbiamo deciso di sperimentare queste demi baguette al salmone. Praticamente sono dei crostoni farciti con alcuni ingredienti che per le feste ormai sono diventati famigliari. L'irrinunciabile salmone, che noi facciamo a battuta come la carne, il burroso avocado, la rinfrescante crème fraîche e un tocco di rosso natalizio dato dalle piccole bacche della melagrana. Demi, a metà in francese, perché è bello condividere, specialmente a Natale. Quindi demi baguette al salmone per tutti, ecco come si fanno!