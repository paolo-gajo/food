Il plumcake è un dolce semplice, versatile e buonissimo per la colazione o la merenda. Qui vi mostriamo la sua versione integrale. Il plumcake integrale è un dolce senza burro facile da realizzare e ideale da gustare in compagnia di tutta la famiglia! Come il classico plumcake allo yogurt, è il compagno ideale di un cremoso cappuccino, una bella tazzina di caffè, un tè caldo o freddo... con in più la morbidezza data dalla ricotta e il gusto rustico della farina integrale. L’estratto naturale di vaniglia rilascia un profumo delicato che ben si sposa con tutti gli altri ingredienti, ma se preferite potrete impreziosire il vostro plumcake con scorza di limone o arancia o, perché no, con gocce di cioccolato. La ricetta è semplicissima: avrete bisogno solo di una ciotola, uno sbattitore e il classico stampo. Vediamo insieme come preparare il plumcake integrale, così per domani mattina sarà ad aspettarvi sulla tavola!