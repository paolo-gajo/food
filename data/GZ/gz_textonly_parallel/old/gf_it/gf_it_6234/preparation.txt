Per preparare la torta zebrata versate in una ciotola il burro a tocchetti, lo zucchero [1] e i semi del baccello di vaniglia [2]. Montate con le fruste elettriche [3] per amalgamare.
Versate ora le uova [4] e proseguite a montare con le fruste fino a ottenere un composto omogeneo [5]. Incorporate le polveri setacciate attraverso un colino: la farina [6], la fecola e il lievito.
Continuate a mescolare con le fruste [7] e quando le polveri saranno assorbite, versate il latte [8] e mescolate un’ultima volta con le fruste [9].
Dividete l’impasto in due ciotole di pari peso [10], in una delle due ciotole aggiungete il cacao [11] e mescolate ancora con le fruste [12] per incorporarlo.
Otterrete così un impasto chiaro e uno scuro [13]. Imburrate una teglia di 24 cm di diametro, versate al centro un mestolo di impasto chiaro [14] e poi uno di scuro [15].
Proseguite sempre versando al centro i due impasti alternati, che si spanderanno naturalmente per tutta la tortiera, fino a esaurire il composto [16]. Cuocete in forno statico preriscaldato a 180° per 55-60 minuti. A cottura ultimata, sfornate la torta zebrata [17], lasciatela raffreddare e poi sformatela [18].