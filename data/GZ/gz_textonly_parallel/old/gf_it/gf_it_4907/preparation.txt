Per prima cosa preparate la pasta per la pizza con le dosi sopraindicate e seguendo il procedimento che trovate cliccando qui. Lasciatela lievitare in un luogo tiepido e asciutto per circa 2 ore, fino a quando l’impasto non avrà raddoppiato il suo volume. Quando la pasta sarà lievitata iniziate a preparare il ripieno di verdure lavando e tagliuzzando finemente (a julienne) diverse varietà di verdure, noi abbiamo usato zucchine, melanzane, carote e peperon [1]. Mettetele in una padella con un cucchiaio d’olio e saltatele per qualche minuto a fuoco vivace, salate e pepate [2]. Tagliate la mozzarella a cubetti [3] e mettetela su un colino per farle perdere l’acqua in eccesso.
Per il ripieno classico condite 100 ml di passata di pomodoro con dell’olio e del sale [4], tagliate la mozzarella a cubetti, scolandola bene e il prosciutto cotto a pezzettini. Stendete la pasta su una spianatoia in rettangoli larghi circa18 cm e alti 2 mm [5], disponete il ripieno in piccoli mucchietti [6] disposti al centro del rettangolo (con le dosi della ricetta verranno 10 minicalzoni pomodoro, mozzarella e prosciutto e 10 alle verdure e mozzarella),
alzate la pasta da un lato e coprite il ripieno sovrapponendola sull’altro lato [7]. Aiutandovi con un tagliapasta dal diametro di 10 cm o con un bicchiere tagliate i calzoni a mezzaluna [8] e con i lembi di una forchetta fate pressione sul lato da incollare [9]. Spennellate leggermente di olio i minicalzoni e infornateli in forno ventilato a 230°C per 10/15 minuti. I minicalzoni al forno andranno serviti caldi, ma attenzione a non scottarvi con il ripieno!