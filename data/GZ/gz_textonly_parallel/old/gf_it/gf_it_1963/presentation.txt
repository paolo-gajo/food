Le vetrine delle pasticcerie abbondano di mignon e tra cannoli e bignè, le finte pesche sono tra i dolci più originali e più amati. Da qualche tempo è stato ideato un altro pasticcino che si ispira proprio alle finte pesche: i limoni dolci. Un omaggio alla primavera  che solo a vederlo regala buonumore! La crema avrà un gradevole gusto di limone, per la bagna non si usa alchermes ma un profumatissimo limoncello per donare colore e aroma! I vostri limoni dolci piaceranno a tutti... morbide metà di biscotto farcite con questa golosissima crema si trasformano in un dessert grazioso e squisito da preparare in casa! Ovviamente non dimenticate le foglie di limone per renderli ancora più realistici! Preparateli per il pranzo della domenica o per un tè con le vostre amiche: il successo è assicurato! 