E’ il protagonista indiscusso dei pranzi della domenica in famiglia, servito rigorosamente con patate al forno: parliamo naturalmente dell’arrosto! Tenero e saporito, è il piatto che mette tutti d’accordo a tavola... o meglio, quasi tutti! Per i vostri amici o ospiti che non mangiano carne abbiamo pensato a una versione ancora più "democratica": l'arrosto veg. L'arrosto veg è realizzato con glutine di frumento che miscelato ad un liquido di acqua, nel nostro caso unita alla salsa di soia, pomodorini secchi e aromi, forma il seitan: è questo il vero successo di questo piatto vegano, ovvero poter creare una pietanza partendo dagli ingredienti base e personalizzarla come si preferisce. E per aggiungere un tocco gourmet, abbiamo scelto una deliziosa salsa agrodolce alla melagrana: il risultato sorprenderà anche i fedeli consumatori di carne! Servite come dessert un delizioso dolce vegano al cacao e amarene e il vostro pranzo politically-correct sarà completo!