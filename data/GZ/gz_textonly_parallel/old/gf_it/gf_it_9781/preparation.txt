Per realizzare l’arrosto veg per prima cosa preparate un pentolone di brodo con una cipolla precedentemente mondata, tagliata a metà e fatta tostare sul fondo del tegame, acqua [1], una carota, una costa di sedano con il suo ciuffo e 50 g di salsa di soia [2]. Mentre il brodo è in cottura, versate nel bicchiere alto di un mixer a immersione i pomodori secchi con lo spicchio d’aglio e lo scalogno mondati e ridotti in pezzi [3],
versate 25 g di salsa di soia [4] e frullate il tutto. Aggiungete ora l'acqua tiepida [5], quasi calda, e il resto della salsa di soia [6];
mescolare [7]. Disponete in una ciotola capiente il glutine di frumento, create una fontana e cominciate a versare il liquido preparato al centro [8] mescolando continuamente, poi miscelate a mano come per fare la pasta fresca. Proseguire a lavorare il composto per far assorbire tutto il liquido, poi impastare ancora a mano sempre in ciotola [9],
formate un salsicciotto [10]. Disponetelo su un canovaccio di fibra naturale perfettamente pulito [11], avvolgetelo per creare un fagotto [12]
stringete bene, sigillando a caramella [13] e con lo spago legate le estremità del canovaccio, prima stringendo un capo, poi passate lo spago all'altra estremità e sigillate il tutto, stringendo bene i nodi (14-15). 
Tuffate il fagotto ottenuto nel brodo precedentemente preparato [16] e lessate per circa 1 ora. Intanto preparate la salsa: sgranate la melagrana [17], passate i chicchi nel passaverdure per estrarre il succo [18]. 
Tenete 1 cucchiaio di succo da parte [19] che servirà successivamente per spennellare l'arrosto, versare il resto in un pentolino e unite lo zucchero di canna [20] e l’amido di mais [21], mescolate. 
Cuocete qualche minuto a fuoco dolce mescolando sempre con una frusta, finché la salsa non si sarà addensata leggermente [22]. Una volta pronta lasciatela raffreddare in una ciotolina e poi ponetela in frigo, coperta con pellicola. Ora lavate le patate e tagliatele prima a metà e poi da ogni metà ricavate 6-8 spicchi [23]. Condite in una ciotola con olio extravergine d'oliva [24], sale, pepe e mescolate.
Una volta trascorso il tempo di cottura preparate un’emulsione con poco olio e il cucchiaio di succo di melagrana fresco tenuto da parte in precedenza [25]. Scolate l'arrosto, eliminate il canovaccio che lo avvolge, disponetelo al centro di una teglia e spennellate con l’emulsione [27].
Distribuite intorno le patate, profumate con il rosmarino [28] e cuocete in forno preriscaldato statico a 200° per 35-40 minuti circa nella parte centrale. Sfornate [29] e lasciate intiepidire, poi tagliate a fette l’arrosto veg e servite immediatamente accompagnandolo con la glassa alla melagrana [30]!