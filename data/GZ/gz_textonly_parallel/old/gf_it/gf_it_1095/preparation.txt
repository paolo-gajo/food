Per preparare il rotolo al limone rompete le uova in una ciotola e iniziandole a sbattere con delle fruste elettriche aggiungete la scorza di 1 limone [1], poi unite lo zucchero semolato lentamente e in più riprese [2]. Continuate a montare fino ad ottenere un composto gonfio e spumoso [3].
A questo punto setacciate la farina al suo interno [4] e mescolate con una spatola dal basso verso l'alto [5] in modo da incorporare la farina ma senza smontare il composto. Imburrate una leccarda grande circa 30x38 cm e rivestitela con la carta forno, poi versate l'impasto al centro della teglia [6]
e utilizzando una spatola fate in modo da ricoprire l'intera superficie [7]. Cuocete in forno statico preriscaldato a 220° per 8-9 minuti. Una volta cotta sfornate la vostra pasta biscotto [8] e se dovesse essersi attaccata ai bordi della teglia staccatela delicatamente utilizzando la lama di un coltellino [8]. Trasferite molto delicatamente la pasta biscotto su un tagliare, quindi coprite con un foglio di carta forno [9]
e capovolgete delicatamente la pasta biscotto [10]: in questo modo raffreddandosi resterà umida ed elastica. A questo punto occupatevi di realizzare la crema al limone che servirà per farcire il rotolo. Versate il latte in un pentolino [11], aggiungete la scorza di 2 limoni [12],
poi spremeteli [13] in modo da ottenere 150 gr di succo e versateli all'interno del latte [14]. Portate il tutto a sfiorare il bollore e nel frattempo mettete i fogli di gelatina a mollo in acqua fredda per almeno una decina di minuti; poi versate i tuorli in una ciotola, aggiungete lo zucchero semolato [15]
e sbattete uova e zucchero rapidamente [16]. Setacciate l'amido direttamente nel composto di tuorli e zucchero [17] e continuate a sbattere fino a che non otterrete una crema liscia [18].
Quando il latte inizierà a bollire setacciatelo direttamente all'interno del composto [19], in modo da trattenere le scorze di limone; poi mescolate con una frusta [20] e versate nuovamente nel tegame [21].
Continuate a cuocere per 4-5 minuti fino a che la crema non si sarà addensata, poi spegnete il fuoco strizzate i fogli di gelatina e aggiungeteli alla crema [22] mescolando subito fino a farli sciogliere [23]. Trasferite la vostra crema al limone all'interno di una ciotola, coprite con la pellicola trasparente [24] e lasciate intiepidire.
A questo punto versate la panna fredda in una ciotola e montatela aggiungendo lo zucchero a velo [25]. Una volta che la panna sarà ben ferma aggiungetela alla vostra crema al limone [26], in più riprese e senza smontarla, facendo sempre movimenti dal basso verso l'alto [27]. 
A questo punto coprite con della pellicola trasparente [28] e riponete la crema in frigorifero per almeno 1 ora a rassodare. Trascorso questo tempo anche la pasta biscotto sarà completamente fredda; riprendetela e staccate delicatamente la carta forno [29], poi versate la crema al limone [30] 
e utilizzando una spatola spargetela in maniera uniforme su tutto il rotolo, lasciando circa 1 cm dal bordo [31]. A questo punto arrotolate sempre delicatamente dal lato più lungo (32-33)
e ponete il rotolo prima in un foglio di carta forno, avvolgetelo, per richiuderlo nuovamente nella pellicola trasparente [34], arrotolando poi le estremità per chiudere "a caramella" [35]. Riponete in frigorifero a rassodare per almeno 2 ore prima di servirlo [36]; considerate che più rassoderà in frigo, più la crema sarà consistente! Gustate il vostro rotolo al limone per un delizioso fine pasto!