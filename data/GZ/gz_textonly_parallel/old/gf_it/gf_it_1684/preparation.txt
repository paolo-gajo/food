Per preparare gli sformatini di ricotta, per prima cosa sbucciate e grattugiate la patata che vi servirà sia per gli sformatini che per la salsa [1]: in tutto ve ne occorreranno 150 g. Versate la ricotta in una ciotola, poi unite 100 g di patata grattugiata [2], l’uovo [3],
il parmigiano grattugiato [4], la farina di mandorle [5], la scorza di limone grattugiata [6],
l’origano fresco [7], sale e pepe [8]. Mescolate per amalgamare il tutto [9] e tenete il composto da parte.
Imburrate abbondantemente 4 pirottini del diametro di 8 cm e foderate l’interno con il parmigiano grattugiato [10], poi riempiteli con il composto di ricotta [11] fino a raggiungere quasi il bordo. Sistemate i pirottini su una leccarda [12] e cuocete in forno statico preriscaldato a 180° per 30 minuti, posizionando la leccarda sul ripiano medio.
Mentre gli sformatini cuociono, potete occuparvi della salsa: lavate e mondate il peperone, e tagliatelo a falde [13]. Scaldate l’olio in un pentolino, aggiungete il peperone [14] e i restanti 50 g di patata grattugiata [15],
poi versate l’acqua [16], salate e cuocete a fiamma media per 5 minuti. Trascorso questo tempo, spegnete il fuoco e trasferite il composto in un bicchiere alto e stretto. Aggiungete l’olio [17] e frullate con un frullatore a immersione per ottenere una consistenza liscia e omogenea, poi pepate [18] e aggiustate eventualmente di sale.
Quando gli sformatini saranno cotti, rimuoveteli dal forno e lasciateli leggermente intiepidire prima di sformarli [19]. Completate il piatto con un po’ di salsa ai peperoni [20] e qualche fogliolina di origano fresco: i vostri sformatini di ricotta sono pronti per essere serviti [21]!