Il carpione è una tipica preparazione, molto diffusa in diverse regioni italiane, che consiste nell’infarinare il pesce, friggerlo e poi farlo marinare in un'emulsione a base di acqua, vino bianco, aceto e pepe arricchita solitamente con verdure. Generalmente per questa preparazione si usano i pesci di lago come la trota o i piccoli pesci come le alborelle. Noi vi proponiamo una versione altrettanto gustosa e saporita realizzata con il salmone fresco: salmone in carpione con julienne di verdure. Nella ricetta che vi proponiamo il salmone viene fatto marinare crudo, per esaltarne il suo gusto servendolo come carpaccio di pesce. Il risultato saranno piccoli bocconcini di salmone dal gusto intenso e spiccato che caratterizza questa marinatura, in cui predomina il sapore dell’aceto con il suo profumo e il suo aroma inconfondibile. Servite il salmone in carpione con julienne di verdure è un piatto gustoso, semplice e veloce da realizzare, ideale come antipasto o come secondo piatto.