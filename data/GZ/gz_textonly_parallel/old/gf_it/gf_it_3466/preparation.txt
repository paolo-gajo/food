Per realizzare il salmone in carpione assicuratevi di aver acquistato salmone norvegese; altrimenti si consiglia di congelarlo per almeno 96 ore a-18 gradi e poi scongelarlo per impiegarlo nella ricetta. Quindi prendete la cipolla, sbucciatela e dividetela a metà, quindi ponete la parte piatta di una metà su di un tagliere e affettatela nel senso della lunghezza [1]. Lavate bene la costa sotto l’acqua corrente ed eliminate le foglie esterne, quelle laterali e sulla sommità. Eliminate la membrana filamentosa esterna con il pelapatate. Dividete la costa a metà e tagliatela in tante striscioline [2]. Pelate la carota, poi tagliatela a strisce sottili per il senso della lunghezza [3].
Preparate il carpione: una ciotola capiente versate l’acqua [4], l’aceto di vino bianco [5] e il vino bianco secco [6], salate,
unite il pepe rosa e il pepe nero in grani [7] e versate nella marinatura le verdure tagliate a striscioline: il sedano [8], la carota [9]
e la cipolla [10], mescolate con un cucchiaio di legno per far insaporire gli ingredienti. Ora occupatevi del salmone: è fondamentale che il salmone sia fresco e soprattutto assicuratevi presso il vostro rifornitore che sia stato "abbattuto", ovvero congelato alla temperatura corretta. Pulite il filetto eliminando le lische con una pinzetta da cucina [11] e poi tagliate a listerelle sottili il salmone [12].
Versate i bocconcini di salmone nel carpione [13], coprite la ciotola con pellicola trasparente [14]. Lasciate marinare il salmone in frigorifero per almeno 2 ore. Trascorso il tempo necessario, il pesce avrà assorbito gli aromi della marinatura e voi potrete gustare il vostro salmone in carpione con julienne di verdure [15].