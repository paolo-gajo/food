Per preparare i bicchierini alla birra con crema al parmigiano, iniziate a realizzare la pasta brisè alla birra: mettete la farina e il burro in un mixer [1] e frullate il tutto per ottenere un impasto sabbioso. Versate il composto su una spianatoia (o in una ciotola), create la fontana al centro e versate a filo la birra [2]. Impastate in modo che la farina assorba tutta la birra e formi un bel composto omogeneo [3].
Trasferite l'impasto su una spianatoia e lavoratelo con le mani [4]; formate una palla e appiattitela con le mani [5], quindi stendete l'impasto col mattarello fino a raggiungere uno spessore di mezzo centimetro [6].
Ricavate dalla sfoglia 10 quadrati di circa 8-10 cm e infilate ogni quadrato in uno stampo in silicone o in alluminio per muffin del diametro di circa 6 cm (o in stampi monoporzione), come quello indicato in foto [7]. Date forma ai vostri bicchierini eliminando la pasta in eccesso con un coltellino e tenendo conto che il bordo deve essere alto circa 2,5 cm. Rendete il bordo più regolare possibile e poi bucherellate la base con i rebbi di una forchetta [8]. Tagliate ora dei quadrati di carta forno di circa 5-6 cm di lato [9] e
adagiateli dentro ai vostri bicchierini, facendoli aderire bene all'impasto [10]. Infine inserite degli stampini di una misura più piccola, oppure create un peso con dei legumi secchi in modo che i bicchierini non si gonfino o creino bolle, come si fa per la cottura alla cieca [11]. Infornate in forno preriscaldato statico a 180° per 20 minuti (se ventilato 160° per 15 minuti). Una volta cotti, lasciateli raffreddare [12] e successivamente sformate i bicchierini su una gratella.
Preparate adesso la crema al parmigiano: in un pentolino fate sciogliere il burro [13] e, una volta sciolto, aggiungete la farina a pioggia mescolando con una frusta per ottenere un roux [14]. Aggiungete poi il latte, che avrete precedentemente riscaldato, in un pentolino [15] e stemperate mescolando bene con la frusta.
Fate cuocere il composto a fuoco basso, continuando a mescolare fino a che non si sarà addensato [16]; ci vorranno circa 8 minuti. Togliete il pentolino dal fuoco e unite il Parmigiano Reggiano grattugiato poco alla volta [17]. Amalgamate bene alla besciamella il Parmigiano: la consistenza della crema dovrà essere tale che, se sollevata con un cucchiaio, rimanga in superficie per un po' prima di andare a fondo [18].
Preparate ora una composta di pere: sbucciate e tagliate le pere a dadini [19]; fate sciogliere il burro in una padella, versateci dentro le pere [20] e lo zucchero di canna [21].
Lasciate cuocere le pere per 15 minuti a fuoco medio, mescolando di tanto in tanto per non farle attaccare [22]. Una volta cotte, schiacciate le pere con una forchetta, per far uscire tutto il succo [23]. Versate le pere cotte in un frullatore, frullate il tutto fino ad ottenere una purea densa e infine spremete qualche goccia di limone [24].
Ora potete comporre i vostri bicchierini alla birra con crema al parmigiano: prendete i vostri bicchierini e fate un primo strato con circa 20 g di crema al parmigiano [25]. Trasferite la composta di pere in una sac-à-poche con bocchetta a stella e fate il secondo strato sopra la crema al parmigiano, spremendone un bel ciuffo [26]. Per ultimo, guarnite ogni bicchierino con scaglie di parmigiano ed ecco pronti i vostri bicchierini alla birra con crema al parmigiano [27]!