Per preparare lo spada al cartoccio iniziate dalla marinatura: in una ciotola capiente versate l'olio extravergine e le erbe aromatiche tritate [1] avendo cura di tenerne da parte un cucchiaio da aggiungere nel cartoccio. Aggiungete l'aglio tritato [2] e il succo di mezzo limone insieme alla scorza grattugiata del limone [3].
Salate e pepate [4] e infine aggiungete la birra doppio malto [5]. Immergete le fette di pesce spada nella marinatura [6] e lasciateli riposare per almeno un'ora oppure se volete prepararlo con anticipo tutta la notte.
Nel frattempo preparate le verdure per il cartaccio: tagliate a tocchetti la patata [7], a metà i pomodorini [8], il cipollotto e le olive nere [9].
Su una leccarda da forno predisponete tutto l'occorrente per il cartoccio: stendete un foglio di stagnola, sopra di esso uno di carta forno e al centro ponete una delle due fette di spada che avrete prelevato dalla marinatura [10]. Iniziate a condire il pesce con le verdure tagliate e i capperi, lavati e strizzati (11-12).
A piacere aggiungete dell'altra scorza di limone grattugiata [13] e terminate con il trito di erbe aromatiche [15], il prezzemolo tritato, sale, pepe, un filo d'olio e un cucchiaio di marinatura per insaporire [15].
Accendete il forno a 200°, chiudete i cartocci piegando prima la carta forno al centro [16] e ripiegando i lati [17] e procedendo allo stesso modo con il foglio di stagnola [18]. Cuocete per almeno 25 minuti, verificate la cottura del pesce spada (dipende dallo spessore della vostra fetta, se necessario lasciatelo in forno altri 5 minuti) e poi estraetelo dal forno e adagiatelo in un due piatti con il proprio fondo di cottura!