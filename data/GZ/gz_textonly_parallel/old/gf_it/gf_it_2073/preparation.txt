Per preparare la marmellata di arance, iniziate dalla sanificazione dei barattoli e dei tappi, facendo riferimento alle linee guida del Ministero della Salute riportate in fondo alla ricetta. Mentre i barattoli bollono, iniziate la preparazione: come prima cosa pelate le arance a vivo [1], eliminando tutta la parte bianca [2]. Dividete poi la polpa di ciascun arancia a metà [3];
da ogni metà ricavate 4 pezzi [4]. Ripetete la stessa operazione per tutte le arance fino ad ottenere 1 kg di polpa di arance. Trasferitela poi in un tegame [5] e unite lo zucchero [6].
Spostate sul fornello a fiamma media e non appena lo zucchero si sarà sciolto [7] e la polpa avrà iniziato a disfarsi, abbassate la fiamma. Lasciate sobollire mescolando di tanto in tanto [8]. Utilizzando un termometro per alimenti misurate la temperatura della marmellata di arance e non appena avrà raggiunto i 108° [9] spegnete il fuoco; ci vorranno circa 40/45 minuti. 
Utilizzando un imbuto trasferite la confettura calda nei vasetti [10], poi ripulite bene i bordi se dovessero essersi sporcati e chiudete con i propri coperchi, stringendo piuttosto energicamente [11]. Capovolgete i vasetti e lasciateli raffreddare in questo modo prima di rimetterli in posizione eretta [12]. Una volta che i barattoli si saranno raffreddati verificate se il sottovuoto è avvenuto correttamente: potete pigiare al centro del tappo e se non sentirete il classico "click-clack" il sottovuoto sarà avvenuto. La vostra marmellata di arance è pronta, attendete qualche giorno prima di gustarla! 