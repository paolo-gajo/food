Il carpaccio di spada affumicato con insalata di mele e rucola è un antipasto di pesce leggero e particolare. L’avvolgente aroma affumicato del carpaccio di spada, unito alla piccantezza della rucola, alla dolcezza succosa della mela e alla cremosità ricca e acidula della salsa di senape e yogurt dà forma ad una sinfonia di sapori equilibrata e inattesa: un modo elegante per iniziare un menu di pesce, da completare magari con la calamarata al ragù di pesce spada e involtini di pesce spada per restare in tema, ma anche un’alternativa gourmet alla classica insalata in pausa pranzo! La sua sapida freschezza rende il carpaccio di spada con insalata di mela e rucola un piatto perfetto per la bella stagione, ma il suo gusto estivo saprà portare un po’ di sole e brezza marina anche nei mesi più grigi!