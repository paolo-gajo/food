Per realizzare la torta rovesciata al limone per prima cosa lavate e asciugate bene i 3 limoni, quindi tagliateli a fettine di 2-3 mm [1]. In una teglia svasata che misura 22 cm sul bordo e 19,5 cm sul fondo, versate lo zucchero e l’acqua [2] e portare a bollore per caramellare. Quando lo sciroppo avrà un colore ambrato, aggiungete 5 g di burro [3] e ruotate la tortiera per amalgamarlo, quindi spegnete il fuoco.
Adagiate le fettine di limone sul fondo [4], una vicina all’altra, sovrapponendole leggermente in modo da creare una spirale [5]. Lasciate raffreddare e occupatevi dell’impasto: in una ciotola setacciate la farina e l’amido [6].
Setacciate anche il lievito [7] e tenete da parte. In una ciotola mettete il burro a temperatura ambiente tagliato a tocchetti e aggiungete lo zucchero [8]. Montate il composto con le fruste elettriche [9].
Incorporate le uova [10], poi aromatizzate con la scorza del limone [11] e il suo succo [12].
Quando l’impasto sarà bene amalgamato, incorporate le polveri poco alla volta continuando a montare con le fruste [13]. Quando anche la farina sarà stata assorbita, l’impasto è pronto [14] quindi versatelo nella teglia [15].
Livellate la superficie con una spatola [16] e cuocete in forno statico preriscaldato a 180° per 45 minuti sul ripiano centrale. Una volta cotta, sfornate la torta [17] e rovesciatela ancora calda su un piatto da portata, facendo attenzione a non scottarvi. Lasciate raffreddare la torta rovesciata al limone prima di servirla [18].