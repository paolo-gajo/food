Teneri e succulenti, gli asparagi hanno ispirato moltissime delle nostre ricette e si sono rivelati molto versatili in cucina: cotti al vapore, fritti, avvolti negli involtini di carne o più semplicemente come condimento saporito per la pasta. Potrete assaporare il loro gusto unico in ogni portata! Qui vi proponiamo il risotto asparagi e raspadura, un primo piatto perfetto per i vostri menu di primavera. Semplice ma dai sapori raffinati, questo risotto esalta il gusto selvatico di questi ortaggi che donano un carattere deciso alla pietanza. L’abbinamento con il raspadura, un formaggio Grana tipico del Lodigiano che viene raschiato con un coltello speciale così da ottenere delle scaglie sottili, garantirà la cremosità che si addice a un buon risotto!