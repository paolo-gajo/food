Per preparare la mano di sfoglia insanguinata, per prima cosa realizzate un modello di carta disegnando il contorno della vostra mano su un foglio e ritagliatelo con un paio di forbici. Ora prendete il rotolo di pasta sfoglia già pronta e stendetelo su un piano da lavoro insieme alla sua carta forno, poi spolverizzate la superficie con un po’ di farina [1]. Adagiate sopra il modello a forma di mano che avete preparato [2] e intagliate la sfoglia con un coltello affilato, seguendo il contorno [3].
Ripetete il procedimento per ricavare una seconda sagoma a forma di mano dalla sfoglia ed eliminate la pasta in eccesso [4]. Spennellate i bordi di una delle due sagome con l’acqua [5], poi versate al centro la confettura di lamponi [6].
Ricoprite il ripieno con la seconda sagoma di pasta sfoglia facendo combaciare i bordi [7] e sigillateli premendo delicatamente con le dita [8]. Usate una bocchetta da Saint Honoré per disegnare la forma delle unghie premendola delicatamente sulla punta delle dita [9].
Infine, praticate dei taglietti orizzontali lungo le dita per renderle ancora più verosimili, facendo attenzione a non incidere troppo la pasta [10]. Ora spennellate la superficie della mano ripiena con il tuorlo sbattuto [11] e cuocete in forno statico preriscaldato a 215° per circa 15-20 minuti. Una volta dorata [12], sfornate la mano di sfoglia insanguinata e lasciatela intiepidire prima di portarla in tavola e tagliarla!