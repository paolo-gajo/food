Non è estate senza insalata di riso, ma questa volta vogliamo stuzzicarvi con una ricetta vegetariana veloce alternativa: insalata di riso integrale. Sana, genuina e al tempo stesso sfiziosa, questa insalata di riso integrale è un tripudio di colori e sapori dell’orto, un’esplosione di vitalità e di leggerezza, complice questo speciale riso integrale ricco di fibre e dall’alto potere saziante che lo rendono una pietanza perfetta per le gite fuori porta all’aria aperta, al parco o anche in spiaggia. Tra i più comuni ingredienti come le zucchine, le carote e i pomodorini si celano altri ingredienti insoliti tutti da scoprire, come i piccoli e croccanti semi di zucca, che oltre ad essere gustosi rappresentano anche una preziosa fonte di ferro e omega 3. Con la ricetta dell’insalata di riso integrale convincerete anche i vostri amici più scettici convinti che un piatto salutare non possa essere anche delizioso!