Per preparare la crema alle erbe mettete in un mixer 60 gr di Philadelphia con l’erba cipollina [1] e frullate il tutto fino ad ottenere una crema densa [2], quindi aggiustate di sale e pepe se necessario. Per preparare la crema ai gamberi, lavate, pulite e sgusciate i gamberi e fate imbiondire uno spicchio di aglio, con poco olio, in una padella antiaderente [3].
Fate cuocere i gamberi in padella, per pochi minuti a fuoco vivace [4]. A cottura ultimata frullate i gamberi con un mixer insieme a 50 gr di Philadelphia [5], qualche foglia di basilico, sale e pepe quanto basta, fino ad ottenere una crema densa [6].
CANAPE' AL SALMONE: Per realizzare i canapè al salmone tagliate una zucchina a rondelle sottili e mettetele a grigliare per pochi minuti (dovrete ottenere 18 rondelle) [1]. Ricavate la scorza da un limone utilizzando un pelapatate, quindi tagliatela finemente a julienne.Tagliate delle strisce di salmone larghe 1,5 cm e lunghe 7-8 cm, poi arrotolatele su se stesse per ottenere la forma di una rosellina [2]. Prendete ora il pancarrè bianco eliminate la crosta e, utilizzando un coppapasta da 5 cm, ricavate 5 formine (noi abbiamo utilizzato uno stampo a fiore, tipo quello dei canestrelli, e il cerchio, ma potete scegliere la forma che più vi piace) [3].
A questo punto potete comporre i vostri canapè: trasferite la crema con l’erba cipollina in una sac-à-poche munita di bocchetta a stella e stendetene un ciuffo su ogni fettina di pane [4], posizionate una fettina di zucchina grigliata (ne utilizzerete 5 in totale, quelle che avanzano tenetele da parte) [5] ed infine la rosellina di salmone. Decorate con un filo di erba cipollina e la scorza di limone [6]. I vostri canapè al salmone sono pronti!
CANAPE' AL PROSCIUTTO COTTO: Per preparare i canapè al prosciutto cotto utilizzate lo stampino a forma di fiore per ricavare 5 fettine di pancarrè [1] e 5 fettine di prosciutto cotto. Prendete 3 rondelline di zucchine grigliate in precedenza e tagliatele a metà [2]. Componete ora le tartine mettendo un ciuffo di crema alle erbe su ogni tartina [3] (se preferite potete anche utilizzare la crema ai gamberi),
poi una fettina di prosciutto, un altro ciuffo di crema [4] e infine decorate con una mezza fettina di zucchina [5]. I canapè al prosciutto cotto sono pronti! [6]
CANAPE' AI GAMBERI: Per realizzare i canapè ai gamberi iniziate preparando la base di pane di segale: eliminate la crosta con un coltello, e con un coppapasta da 5 cm ricavate 5 formine [1] (noi abbiamo utilizzato uno stampo a fiore, tipo quello dei canestrelli, e il cerchio, ma potete scegliere la forma che più vi piace). Prendete 2 pomodorini e tagliateli in quarti, quindi mettete la crema di gamberi in una sac-à-poche e decorate le fettine di pane [2]. Adagiate un gambero con la coda, che avrete precedentemente cotto in padella per un paio di minuti con un po' d'olio extravergine d'oliva e uno spicchio di aglio, sopra ogni tartina e completate la guarnizione con un quarto di pomodorino e una fogliolina di basilico [3]. I vostri canapè ai gamberi sono pronti!
CANAPE' ZUCCHINE E CREMA AI GAMBERI: Per preparare i canapè alle zucchine e crema di gamberi tagliate a metà le 10 rondelline grigliate di zucchina che sono rimaste [1], guarnite i dischetti di pane di segale con la crema di gamberi [2] e decorateli con le zucchine per formare un fiore e una fogliolina di basilico [3]. I vostri canapè zucchine e crema di gamberi sono pronti
CANAPE' AL PROSCIUTTO CRUDO: Per preparare i canapè al prosciutto crudo tagliate il prosciutto crudo a striscioline e arrotolatele su se stesse per formare dei fiorellini [1], quindi tagliate in quarti due pomodorini. Prendete il pane di segale, eliminatene la crosta con un coltello e ricavate 5 rettangolini di circa 5 cm di lunghezza (per ottenere i rettangolini potete anche utilizzare gli scarti di pane avanzati dalla preparazione precedente). Componete i canapè adagiandone un ciuffo di crema alle erbe su ogni fetta di pane [2]. Completate mettendo un fiorellino di prosciutto, uno spicchio di pomodoro e una fogliolina di basilico [3].
CANAPE' AL SALAME: Per preparare i canapè al salame tagliate le fette di salame in quarti, ricavate 5 rettangolini di pane di segale come nella preparazione precedente, utilizzando anche gli avanzi delle preparazioni precedenti, tagliate a rondelle sottili un’oliva, quindi trasferite la maionese in una sac-à-poche. Componete il canapè mettendo su ogni fettina di pane della maionese [1] e un quarto di fetta di salame arrotolata [2]; decorate infine con un cetriolino mignon e una fettina di oliva [3]. I vostri canapè al salame sono pronti!