Per preparare i grissini iniziate prelevando poca acqua tiepida dai 280 ml indicati e scioglietevi il lievito di birra e il malto [1]. In un altro contenitore ponete la restante acqua tiepida e scioglietevi il sale [2]. Mettete la farina setacciata in una planetaria e aggiungete il composto di acqua, lievito e malto [3], azionate il gancio a foglia e
aggiungete anche l’olio a filo che avrete mischiato con l’acqua e sale [4]. Impastate fino ad ottenere un composto elastico [5] che andrete a trasferire su una spianatoia spolverizzata con della farina di semola di grano duro. Sagomate l’impasto dandogli la forma di un rettangolo, spennellatelo con dell’olio extravergine di oliva [6] e spolverizzatelo della farina di semola di grano duro. Lasciate quindi lievitare l’impasto fino a che non avrà raddoppiato il suo volume iniziale.
Trascorso il tempo necessario per la lievitazione (circa 1 h), con un coltello a lama liscia e lunga tagliate l’impasto per il lato corto a strisce di circa 1 cm l’una [7]. Afferrate ogni striscia di pasta con le due mani dalle estremità e tiratela fino a raggiungere la lunghezza della teglia che utilizzerete per infornarli [8]. Disponete i grissini ben distanziati tra loro su di una teglia rivestita di carta da forno [9] e cuoceteli a 200°C per circa 20 minuti, fino a quando inizieranno a dorarsi. Se non sono regolari non temete, è proprio questa la particolarità. Le parti più sottili del grissino saranno croccanti quelle più spesse un po’ più morbide.Se volete ottenere dei grissini ancora più invitanti e sfiziosi prima di infornarli spennellateli con dell’olio extravergine di oliva e cospargeteli di semi di papavero o semi di sesamo!