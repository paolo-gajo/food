Per preparare le lasagne di pane carasau iniziate dal soffritto: mondate una cipolla e tritatela finemente [1], pelate una carota e tagliatela a dadini [2], quindi mondate un gambo di sedano e tritatelo finemente [3].
Mettete in una padella dell’olio extravergine d’oliva, fate scaldare e poi aggiungete il trito di cipolla [4], carote e sedano [5]; lasciate soffriggere per una decina di minuti a fuoco medio, mescolando spesso e badando che la cipolla imbiondisca senza bruciare (per maggiori dettagli su come preparare il soffritto clicca qui). Nel frattempo sgranate la salsiccia con le mani [6].
Lavate e tagliate a fettine sottili i funghi champignon [7]. Aggiungete la salsiccia al soffritto e lasciate cuocere a fuoco medio-basso per altri 20 minuti [8]. Verso metà cottura sfumate con un bicchiere di vino bianco [9] e, se il sugo tende ad asciugare troppo, aggiungete un mestolo di brodo vegetale.
Quando la salsiccia sarà quasi cotta aggiungete i funghi [10], un mestolo di brodo per ammorbidire il tutto [11] e aggiustate di sale e di pepe ultimando la cottura a fuoco dolce. Nel frattempo preparate la besciamella seguendo le indicazioni che trovate cliccando qui: sciogliete il burro in un casseruola a fuoco dolce, aggiungete la farina e mescolate velocemente con una frusta a spirale per evitare che si formino grumi. Quando la farina si sarà completamente amalgamata aggiungete, poco alla volta, il latte caldo [12] e una grattata di noce moscata, continuando a mescolare il composto per farlo addensare (per questa ricetta è consigliabile lasciare la besciamella un po’ più liquida).
Una volta pronto il ragù di carne e funghi prendete una pirofila rettangolare di 24x36 cm e mettete sul fondo un filo d’olio extravergine di oliva e un cucchiaio abbondante di besciamella [13]. Cominciate a comporre le lasagne mettendo 2 fette di pane carasau, coprendo tutta la superficie della pirofila, abbondante ragù [14], di nuovo la besciamella [15],
il parmigiano grattugiato [16] e altri due fogli di pane carasau [17]. Ripetete la stessa operazione per ogni strato fino ad esaurire tutti gli ingredienti: gli strati dovranno essere tre. Terminate l’ultimo strato con una generosa manciata di parmigiano e infornate il tutto in forno statico a 160° per 60 minuti (se forno ventilato a 140° per circa 50-55 minuti) [18]. Negli ultimi 10 minuti alzate la temperatura del forno di 20° per far gratinare bene la superficie delle lasagne. Le vostre lasagne di pane carasau sono pronte; lasciatele riposare almeno 10 minuti prima di servirle, in modo da farle compattare un po' e poterle tagliare più agevolmente.