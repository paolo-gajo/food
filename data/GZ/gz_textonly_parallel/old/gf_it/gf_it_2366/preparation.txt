Per preparare il pane injera, mescolate con una frusta, in una ciotola capiente, le tre farine: quella di mais, quella 00 e quella integrale [1]. Sciogliete il lievito di birra disidratato in 250 ml di acqua tiepida [2] (in alternativa, potete usare 6 g di lievito di birra fresco) e versate il liquido a filo sulle farine [3].
Mescolate energicamente con una frusta [4], per ottenere una pastella corposa, morbida e omogenea [5] che coprirete con la pellicola e lascerete fermentare per 2 giorni a temperatura ambiente [6].
Trascorsi 2 giorni, avrete un composto pieno di bolle. A questo punto, aggiungete ad esso 150 ml di acqua bollente [7] e il bicarbonato [8]. Mescolate con la frusta: la consistenza dovrà essere una pastella liscia simile a quella delle crepes [9].
Coprite nuovamente il tutto con la pellicola [10] e lasciate riposare ancora per un’ora, dopo la quale il composto si presenterà gonfio e pieno di bolle [11]. Per cuocere il pane dovrete usare un padellino rotondo e antiaderente, simile a quello per le crepes: fatelo scaldare molto bene e versate su di esso crica 70 gr di composto [12].
Non appena inizieranno a comparire delle bolle sulla superficie [13], coprite con un coperchio e terminate cottura [14]: ci vorranno circa 2 minuti, vi accorgerete che la cottura è terminata perché il pane cambia colore [15]. Una volta cotto, coprite il pane molto bene con la pellicola, per evitare che si secchi. Ecco pronto il pane injera!