Per realizzare il pane al patè di olive per prima cosa preparate l’impasto: setacciate la farina manitoba in una ciotola capiente [1], unite la farina di farro [2], il lievito di birra secco [3], il malto e mescolate il tutto. Potete utilizzare anche il lievito di birra fresco (in questo caso la dose da usare è 12 g) e, al posto del malto, un cucchiaino di zucchero.
Aggiungete a filo l’acqua [4] e iniziate a raccogliere gli ingredienti con le mani, alla fine unite il sale all’impasto [5]. Trasferite l’impasto sul piano di lavoro [6]
continuate ad impastare con un tarocco perché l’impasto sarà abbastanza appiccicoso [7]. Proseguite finché non risulterà liscio e morbido. Mettete l’impasto in una ciotola, con il fondo leggermente oleato [8], coprite con la pellicola e lasciate lievitare in forno spento con la luce accesa per creare un ambiente tiepido per 2 ore. Denocciolate le olive taggiasche con l’apposito attrezzo [9] oppure pazientemente con un coltello potete prelevare la polpa attorno al nocciolo.
Quando l’impasto sarà ben lievitato [10], ungete con olio di oliva un piano di lavoro [11] e trasferite sopra il panetto [12], così non si attaccherà.
Appiattite l’impasto: stendetelo in un rettangolo [13] e farcitelo con il paté di olive, spalmandolo all'interno e lasciando alcuni centimetri dal bordo [14], sovrapponete i lati lunghi (15-16),
piegate anche le altre estremità [17]. Poi ripiegate ancora il rettangolo su sé stesso, farcite con le olive denocciolate [18]
e poi arrotolate l’impasto dal lato lungo e ripiegate i lati più corti [19], per finire stendetelo per dargli la forma di un filoncino, sigillando bene i lembi le pieghe sono importanti perché danno la giusta spinta alla lievitazione. Adagiate il filoncino su una leccarda rivestita di carta da forno, spennellate il filoncino un po’ di olio e distribuite sopra i semi di girasole e di sesamo neri [20]. Coprite con la pellicola trasparente [21] e lasciate lievitare 1 ora in forno spento con la luce accesa.
Trascorso il tempo di lievitazione [22], procedete con la cottura, mettete sul fondo del forno una ciotola riempita con acqua per creare un ambiente umido che aiuterà la cottura del pane, poi cuocete il pane in forno statico a 250° per 25 minuti, trascorso questo tempo togliete la ciotola con l’acqua e abbassate la temperatura a 200°, proseguite la cottura per 10 minuti, poi capovolgete il filone a testa in giù [23] e cuocete ancora per altri 10 minuti capovolto. A cottura ultimata sfornate il pane alla olive e lasciatelo intiepidire [24].