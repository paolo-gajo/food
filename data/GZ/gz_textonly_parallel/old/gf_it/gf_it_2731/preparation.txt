Per preparare i lecca lecca mettete in un pentolino lo zucchero semolato. Aggiungete l’aroma di arancio [1], il colorante in polvere [2] e il cremor tartaro [3].
Versate l’acqua [4] e accendete il fuoco. Mescolate leggermente a fuoco moderato con un cucchiaio [5] e portate ad una temperatura compresa tra i 145°C e i 150°C, misurando con un termometro da cucina [6].
A questo punto immergete per un secondo il pentolino con lo sciroppo che avete ottenuto in una ciotola piena di acqua fredda, così da fermare la cottura [7]. Con un cucchiaio versate una piccola porzione di caramello su un tappetino di silicone (in alternativa potete utilizzare un foglio di carta da forno) [8], cercando di creare una forma rotonda [9].
Posizionate al centro di ogni cerchio un bastoncino per lecca lecca (potete usare in alternativa delle palettine di legno per caffè o degli stecchi per gelato) [10]: con le nostre dosi dovrete ottenere 14 lecca lecca; una volta terminato [11], lasciate raffreddare a temperatura ambiente per almeno 40 minuti. Trascorso il tempo necessario, potete servire i vostri divertenti e colorati lecca lecca ponendoli su un grazioso porta bon bon [12]!