Per preparare gli ziti al forno con sugo d'agnello iniziate dalla besciamella. In un pentolino scaldate il latte fino a sfiorare il bollore [1]. Intanto, in un altro pentolino, sciogliete il burro dopodiché versate la farina in un colpo [2] e mescolate subito con un cucchiaio di legno. Formate così il roux e lasciate dorare un minuto [3].
Spostate un attimo dal fuoco il roux e versate il latte un po' alla volta, in questo modo eviterete la formazione di grumi [4]. Non appena il composto sarà stemperato tornate al fornello e continuate a mescolare fino a fine cottura [5]. Trasferite la salsa in una ciotolina con pellicola a contatto [6].
Nel frattempo occupatevi del condimento. Tagliate la polpa di agnello in piccoli pezzi [7]. Scaldate una padella insieme a olio e aglio, non appena il fondo è caldo tuffate i pezzi di agnello [8]. Quando la carne sarà ben rosolata aggiungete la passata di pomodoro e cuocete a fuoco dolce per 30 minuti [9].
Quando il sugo sarà pronto cuocete gli ziti in acqua bollente e salata [10]. Nel frattempo versate la besciamella nel sugo [11] e regolate di sale [12].
Quando gli ziti saranno ben al dente scolateli e conditeli subito [13]. Trasferite in una pirofila e spolverizzate la superficie con il Grana Padano grattugiato [14]. Cuocete in forno statico, già caldo a 180°, per circa 20 minuti [15]. Una volta pronti potete gustare ben caldi i vostri ziti al forno con sugo d'agnello.