Per la golosa merenda o l'irrinunciabile dessert del dopo cena, vi presentiamo la millefoglie di Pavesini! Un dolce squisito che saprà sorprendervi con la sua velocissima esecuzione. L'idea parte dagli strati della millefoglie classica ma al posto di preparare la pasta sfoglia abbiamo utilizzato i biscotti Pavesini. La loro inconfondibile consistenza leggera si alterna in strati di golosità incredibili con la crema pasticcera al pistacchio e l'elegante e spumosa chantilly! La millefoglie di Pavesini è un dolce che non tradisce le aspettative: semplicità e gusto alla portata di tutti... e in brevissimo tempo! Provate per credere.