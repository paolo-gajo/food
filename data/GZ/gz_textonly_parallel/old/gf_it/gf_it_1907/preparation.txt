Per preparare la frittata di patate e peperoni incominciate a porre sul fuoco una pentola con abbondante acqua che vi servirà per il brodo vegetale. Proseguite con la pulizia dei peperoni: lavate bene i peperoni sotto abbondante acqua fresca corrente e asciugateli con carta assorbente. Eliminate la parte superiore [1], dopodiché con un coltello togliete i filamenti bianchi e i semi che si trovano all’interno [2]; con un pelaverdure eliminate la buccia [3],
poi tagliateli a listarelle dello spessore di 0,5 cm [4]. Sbucciate le patate [5] e con una mandolina e ricavate delle fette spesse 2-3 mm [6].
Tritate finemente lo scalogno [7], fatelo soffriggere in una pentola ampia antiaderente con l’olio [8], poi aggiungete il brodo vegetale caldo [9].
Versate le patate tagliate a fettine, regolando di sale [10] e pepe, e fate cuocere a fuoco medio per 3-4 minuti. Successivamente unite i peperoni a listarelle [11] e fate cuocere per altri 7-8 minuti, mescolando con una spatola [12].
In una ciotola a parte sbattete le uova insaporendo con sale e pepe (13-14), maggiorana e timo [15];
mescolate il tutto con le fruste in modo da amalgamare bene gli ingredienti [16]. Quando le verdure saranno pronte, aggiungete le uova sbattute [17] e continuate la cottura per 10 minuti a fuoco basso, coprendo con un coperchio [18].
Trascorso il tempo necessario [19], con l’aiuto del coperchio girate la frittata [20] e cuocetela per 2-3 minuti sull’altro lato. Una volta pronta, potrete servire e gustare la vostra frittata di patate e peperoni [21].