Se si pensa ad un piatto salutare, una ricetta balena subito alla mente: il minestrone di verdure. Lui, il grande classico delle tavole italiane, è una ricetta in grado di cambiare veste a seconda della stagione: freddo d’estate e caldo di inverno, cambia il suo “abito” indossando i profumi e i colori delle verdure che l'orto offre. Oggi ne proponiamo una versione invernale, ottima da gustare calda e fumante, che sarà sicuramente in grado di riscaldarvi quando fuori il clima vi costringe a rifugiarvi davanti al caminetto. La preparazione di questo minestrone di verdure è alquanto semplice ma piuttosto lunga e laboriosa, per via della pulizia e del taglio degli ingredienti che lo compongono. Noi vi garantiamo però che vale proprio la pena impiegare del tempo per poter gustare questo semplice primo piatto di verdure perchè è una ricetta in grado di coniugare bontà e genuinità. Fate largo alle verdure in cucina: oggi si prepara un delizioso minestrone di verdure! E per concludere in leggerezza gustate delle aromatiche mele al forno, semplici e genuine!