Domenica avete ospiti a pranzo e avete già pensato di sfoggiare il vostro inimitabile arrosto di maiale, ma questa volta proprio non vi va di servirlo con le classiche patate al forno… è l’occasione ideale per provare la nostra ricetta delle patate alla birra! Un contorno semplice e allo stesso tempo originale e sfizioso, ottimo anche per accompagnare secondi di pesce. Il retrogusto amarognolo della birra rossa si sposa con la dolcezza delle patate rendendole ancora più saporite e aromatiche, grazie anche alla cottura al cartoccio che mantiene intatti tutti i profumi del condimento! Se avete sempre apprezzato l’abbinamento birra & patatine ma non avete mai pensato di sfruttarlo per qualcosa di diverso dal solito aperitivo, le patate alla birra vi stupiranno piacevolmente e si aggiungeranno all’elenco dei vostri piatti forti!Cercate altri contorni sfiziosi a base di patate? Provate quelle in tecia! 