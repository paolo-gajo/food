Esistono infiniti modi per preparare delle zucchine ripiene, dalle più classiche a quelle alla ligure... la maggior parte delle volte, queste vengono ripassate in forno aggiungendo carne, riso o formaggi e certamente il risultato è ottimo ma non proprio leggero. Oggi vogliamo proporvi una versione più fresca perfetta per i pranzi primaverili o per le serate estive da trascorrere in veranda con gli amici. Le zucchine ripiene con branzino affumicato sono un antipasto a base di pesce molto raffinato e una volta arrivate a tavola attireranno l'attenzione di tutti! Queste barchette di zucchine accolgono un'insalatina croccante a base di carote e zucchine, che condita con una citronette al limone fa subito estate, mentre le striscioline di branzino doneranno al piatto una nota affumicata. Preparate tutti gli ingredienti per cucinare insieme a noi le zucchine ripiene con branzino affumicato!