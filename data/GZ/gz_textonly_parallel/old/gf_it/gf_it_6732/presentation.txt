Uno dei frutti immancabili sulla tavola invernale è senza dubbio l’arancia, con il suo gusto un po’ acidulo e il suo profumo unico e inconfondibile è da sempre protagonista di piatti dolci e salati. Dalla raffinata anatra all’arancia ai più semplici biscotti all’arancia, fino alla profumata torta all'arancia, sono molteplici i modi per valorizzare questo sapore agrumato, e qui ve ne proponiamo uno nuovo: la crostata con crema all’arancia. Uno strato di friabile pasta frolla racchiude una crema pasticcera vellutata dall’intenso aroma di arancia, che si sprigionerà già in cottura profumando con dolcezza tutta la casa. Servite la crostata come dessert a fine pasto o come merenda golosa da accompagnare a una tazza di tè speziato.