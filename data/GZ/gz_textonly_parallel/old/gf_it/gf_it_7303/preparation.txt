Per preparare la pizza crudaiola iniziate a realizzare l'impasto di base setacciando la farina nella ciotola della planetaria [1]. Aggiungete il lievito [2], quindi azionate la planetaria con il gancio montato a velocità medio bassa e versate l'acqua lentamente [3].
Aggiungete il sale [5] e continuate ad impastare. Una volta ottenuto un composto liscio ed omogeneo [5] versate anche l'olio a filo [6]. 
Quando l’olio sarà stato completamente assorbito e l'impasto sarà incordato [7], estraetelo dalla planetaria e modellatelo con le mani fino ad ottenere una palla [8]. Inseritelo in una ciotola capiente leggermente unta [9],
coprite con pellicola o con un canovaccio pulito e mettete a lievitare nel forno impostato con la modalità pane. Attendete che l’impasto abbia almeno raddoppiato il suo volume (1,5 h), meglio triplicato (2,5/3 h) e procedete alla stesura delle pizze. A questo punto [10], trasferitelo sulla spianatoia [11] e dividetelo in 4 parti uguali con l'aiuto di un tarocco [12],
e con le mani formate delle palline [13]. Una volta terminato, coprite con un canovaccio pulito e lasciate riposare per 30 minuti a temperatura ambiente. Trascorso questo tempo ungete leggermente con un filo d’olio 4 teglie da pizza di 30 cm di diametro. Posizionate al centro di ciascuna teglia una pallina di impasto [14] e cominciate a schiacciare dal centro verso l’esterno, tirando leggermente i lati se necessario. Se la pasta risulta troppo elastica e tende a tornare alla forma che aveva prima, mettete da parte la pizza che state stendendo e procedete a stenderne un’altra, facendo così riposare la precedente. Stendete la pasta su tutta la superficie della teglia [15] e lasciatela riposare per una mezz'ora.
Nel frattempo preparate gli ingredienti per guarnire la vostra pizza. Lavate le zucchine e con un pelapatate ricavate delle fettine sottilissime [16], quindi trasferitele in una ciotola e conditele con sale, pepe, un goccio d'olio [17] e una parte del timo tritato [18].
A questo punto occupatevi delle carotine baby: eliminate con un coltello il ciuffo [19], lavatele, tagliatele a metà [20] e conditele con sale, olio [21], pepe e timo. 
Tagliate anche i pomodorini in 4 e conditeli come fatto per le zucchine e le carote [22]. A questo punto tagliate la mozzarella a cubetti [23] e posizionatela sulle vostre pizze [24].
Selezionate la modalità di cottura pane [25] e senza preriscaldare il forno infornate la pizza al livello più basso del forno e cuocete a 200° per circa 25 minuti [26]. Una volta cotta sfornatela [27],
e conditela con le verdure tenute da parte: pomodorini, olive tagliate a rondelle, zucchine [28] e carotine baby [29]. Un giro di olio a crudo e la vostra pizza alla crudaiola è pronta!