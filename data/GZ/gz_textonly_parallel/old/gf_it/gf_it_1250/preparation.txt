Per realizzare l’amor polenta, per prima cosa preparate il mix di burro e mandorle: mettete 12 g di burro [1] e 13 di farina di mandorle in un mixer [2]. Frullate per ottenere un composto omogeneo [3] che terrete da parte. Fondete poi 125 g di burro a fuoco bassissimo e lasciatelo intiepidire.
In una ciotola capiente montate l'uovo insieme allo zucchero con le fruste elettriche [4], poi continuando a montare unite i tuorli [5] e i semi che avrete prelevato dal baccello di vaniglia [6]. 
Aggiungete anche la scorza grattugiata di un limone non trattato [7], il sale [8] e il mix di mandorle e burro [9].
Una volta ottenuta la massa montata [10], passate alle polveri: versate in una ciotola la farina di mandorle, il lievito, la farina gialla e la farina 00 [11], poi setacciatele su un foglio di carta forno [12].
Aggiungete le polveri setacciate alla massa montata e mescolate con una marisa, per incorporarle in modo uniforme [10]. In ultimo versate il burro fuso [14] e mescolate ancora delicatamente per ottenere un composto omogeneo e uniforme [15].
A questo punto imburrate e infarinate uno stampo tradizionale per amor polenta da 20x7,5 cm e versate il composto all’interno [16]. Cuocete in forno statico a 165° per 60 minuti. Una volta cotto, lasciatelo intiepidire [17] prima di sformarlo e spolverizzare con lo zucchero a velo: il vostro amor polenta è pronto per essere gustato [18]!