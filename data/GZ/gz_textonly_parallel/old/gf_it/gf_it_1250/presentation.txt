Profumo delicato, ottima fragranza e una bellissima forma a bauletto, con una doratura uniforme. Parliamo dell'Amor Polenta, un dolce lombardo e più precisamente di Varese. Qui viene ancora preparato secondo tradizione nelle pasticcerie, nei caffè, nei panifici e nelle gastronomie ed è proprio per questo motivo che l’Amor polenta viene anche chiamato “Dolce di Varese” . La particolarità dell’Amor Polenta sta sia nell’utilizzo del tipico stampo scanalato all’interno, pensato e realizzato appositamente per la preparazione di questo dolce e nell'ingrediente principale: la farina di mais. Questa tipologia di farina è quella macinata finemente utilizzata di solito per la preparazione della polenta, che conferisce al dolce un invitante colore dorato. Come suggerisce il Maestro Iginio Massari, l'amor polenta si può servire solo con una spolverata di zucchero a velo. Se preferite potete arricchire ulteriormente questo dolce molto umido e molto profumato con della frutta fresca, secca o una crema chantilly.