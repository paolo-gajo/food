Couscous: basta il nome a trascinarci nel magico mondo della cucina africana, fatto di spezie profumate, aromi pungenti e sapori marcati. La tradizione culinaria di questi chicchi dorati ha viaggiato dall'Africa fino a raggiungere le coste della Sicilia per poi diffondersi in tutto il continente europeo. Oggi ve ne proponiamo un’interpretazione dal sapore mediterraneo: il couscous alle verdure. Una padellata di verdure fresche e colorate incontra il couscous, questo straordinario ingrediente dalla storia millenaria, in un connubio di sapori e profumi che mescola tradizioni e culture. Potrete decidere di mangiare il couscous ancora caldo e servirlo nei tajin per una cena dal sapore insolito oppure freddo da portare come schiscia sotto l’ombrellone. Comunque decidiate di assapore questo piatto estivo potrete accompagnarlo con salsine dai sapori aromatici come la tradizionale Harissa: vi conquisterà al primo chicco!