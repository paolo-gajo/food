In cucina conosciamo bene le loro foglie con le quali si preparano le famose orecchiette con le cime di rapa, un po’ meno diffuse sono invece le loro radici tonde e dalle tinte sfumate di rosa. La rapa infatti è un ortaggio povero un tempo consumato dai contadini perché si conserva a lungo nei mesi invernali. Qui vogliamo dare nuova vita a questo cibo rustico con la ricetta delle rape glassate al miele e spezie, un contorno appetitoso dai sapori agrodolci smorzati da un sapiente mix di spezie. Con la cottura in forno le rape diventeranno brune e croccanti, e il fondo di cottura sarà un ottimo sughetto da accompagnare a secondi piatti di carne dal gusto intenso e selvatico oppure le potrete servire in abbinamento a dei formaggi di varie stagionature, per una degustazione raffinata.