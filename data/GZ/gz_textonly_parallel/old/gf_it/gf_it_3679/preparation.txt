Per preparare la vellutata di lenticchie con cotechino croccante iniziate a cuocere i legumi. Fate soffriggere in una pentola antiaderente e a fuoco basso la cipolla tritata finemente con l' olio, quindi aggiungete le foglie di alloro, le bacche di ginepro e i chiodi di garofano [1]. Tagliate finemente la pancetta affumicata a strisciolie e aggiungetela alla cipolla [2]. Unitevi le lenticchie secche e fate loro assorbire, per qualche istante, il condimento, poi sfumate con il vino rosso [3].
Irrorate con il brodo vegetale [4], provvedendo a tenerne da parte circa 80 g. Coprite la pentola con un coperchio e lasciate cuocere le lenticchie e fuoco lento per circa 50 minuti [5]. Mescolatele spesso per controllare che non si asciughino troppo [6].
Quando le lenticchie saranno quasi cotte, procedete con il cotechino. Togliete la pelle e tagliatelo a cubetti di 3-4 mm [7]. Saltate quindi il cotechino in padella, senza aggiungere olio, per 5-6 minuti, fino a che non risulterà croccante [8]. Poi tenetelo al caldo e occupatevi della vellutata. Trasferite in una ciotola dai bordi alti le lenticchie che avete cotto, tenendone da parte una cucchiaiata. Frullate con un frullatore ad immersione, aggiungendo a filo il brodo che avevate conservato [9].
Quando avrete ottenuto un composto cremoso, setacciatelo con un colino per rendere la vellutata più fluida [10]. Trasferite la vellutata in bicchierini o terrine monoporzione e decoratele con il cotechino le lenticchie cotte messe da parte in precedenza [11]. Ecco pronta la vostra vellutata di lenticchie con cotechino croccante [12]!