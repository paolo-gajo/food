Per realizzare le polpette di cavolfiore e curcuma per prima cosa pulite il cavolfiore eliminando le foglie esterne [1] e il torsolo centrale, poi staccate le cimette (ve ne serviranno 650 g) [2]. Cuocete il cavolfiore sistemandolo in abbondante acqua fredda e non salata; lasciatelo cuocere per circa 25 minuti a partire dal bollore [3], o comunque finché non si sarà completamente ammorbidito.
Ora tritate gli aghi di rosmarino con il coltello [4], eliminate la crosta della pagnotta [5] e tagliate la mollica a pezzi [6], dovrete ottenere 95 g di mollica.
Ammollate la mollica nel latte [7] e lavoratela con le mani fin quando non sarà completamente morbida [8]. Quando il cavolfiore sarà cotto, scolatelo bene e trasferitelo in una ciotola, quindi schiacciatelo con una forchetta [9]
per ridurlo a una purea [10]. Aromatizzate con la curcuma in polvere [11] e l’aglio grattugiato [12],
insaporite con il rosmarino [13] e aggiungete anche il pane ammollato nel latte [14], il formaggio [15],
l’uovo intero [16] e il pangrattato [17] salate e mescolate con la forchetta per amalgamare l’impasto [18].
Ora potete dare forma alle polpette: prelevate circa 60 g di impasto e lavoratelo con le mani per ottenere delle palline [19], man mano che le formate adagiatele su un vassoio [20]. In un tegame scaldate l’olio di semi e quando avrà raggiunto la temperatura di circa 170° potete immergere le polpette [21] e cuocete finché non saranno dorate ci vorranno circa 5 minuti. 
Quindi scolatele con la schiumarola [22] e adagiatele su un vassoio rivestito con carta assorbente, salatele [23] e servitele ben calde [24].