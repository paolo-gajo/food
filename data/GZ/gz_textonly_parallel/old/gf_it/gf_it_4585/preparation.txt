Per preparare il riso venere con ciuffi di calamari e mazzancolle iniziate a realizzare il fumetto. Sgusciate le vostre mazzancolle [1], quindi incidetele lungo il dorso con un coltellino [2], estraete l’intestino delicatamente e riponete la polpa in frigorifero, tenendo da parte i carapaci. Versate l’olio in un tegame, unite uno spicchio d’aglio, la cipolla tagliata a spicchi e i carapaci delle mazzancolle [3].
Lasciate rosolare per circa 5 minuti, mescolando di tanto in tanto e sfumate con il vino bianco [4]. Ricoprite con l’acqua, unite i gambi del prezzemolo, i grani di pepe [5] e lasciate cuocere per circa 20 minuti. Una volta ridotto, filtrate il fumetto [6].
In questo modo otterrete un brodo molto profumato [7], tenetene un mestolo da parte e versate il resto in un tegame, salatelo leggermente e portatelo ad ebollizione. Versate il riso all’interno del brodo bollente [8] e lasciatelo cuocere secondo i tempi indicati sulla confezione [9], mescolandolo di tanto in tanto.
Nel frattempo occupatevi di realizzare il condimento: versate l’olio in un tegame [10], aggiungete uno spicchio d’aglio e lasciatelo imbiondire. Quindi eliminatelo e unite i ciuffi di calamari [11], lasciateli rosolare e sfumate con il vino bianco [12].
Aggiungete un mestolo di fumetto [13] e cuoceteli per pochi minuti. Una volta che il riso sarà quasi arrivato a cottura, scolatelo [14] e versatelo direttamente all’interno del tegame con i calamari [15].
Unite anche le mazzancolle [16] e ultimate la cottura per circa 5 minuti. Aggiungete un pizzico di sale, una grattata di pepe nero e le foglie del prezzemolo tritate finemente [17]. Mescolate per amalgamare gli ingredienti e servite il riso venere con ciuffi di calamari e mazzancolle ancora caldo [18].