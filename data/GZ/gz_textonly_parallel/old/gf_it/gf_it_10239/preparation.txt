Per realizzare la torta al sambuco con frosting al formaggio versate in una ciotola le uova e lo zucchero [1], montate il composto con le fruste elettriche finché non sarà spumoso e poi versate a filo lo sciroppo di sambuco [3].
Proseguite montando con le fruste e incorporate anche il burro fuso a temperatura ambiente [4] e il latte [5]. Continuate a montare con le fruste fino a ottenere un composto omogeneo [6].
A questo punto versate le polveri setacciate: prima la farina [7] e poi il lievito [8]. Mescolate con una spatola e poi versate l’impasto in una teglia imburrata del diametro di 24 cm [9].
L’impasto è pronto per la cottura [10]: cuocete in forno statico, preriscaldato a 180° per 30 minuti. Nel frattempo preparate il frosting: in una ciotola versate il formaggio e il burro plastico (basterà tirarlo fuori dal frigo quindici minuti prima dell’utilizzo) [11], lavorate con le fruste e versate lo sciroppo di sambuco [12].
Una volta che lo sciroppo sarà assorbito unite anche lo zucchero a velo [13]. Otterrete una crema densa [14], copritela con pellicola [15] e fate riposare in frigo per almeno trenta minuti.
Nel frattempo la torta avrà terminato la cottura, sfornatela [16] e lasciatela raffreddare. Una volta che la torta sarà fredda sformatela, livellatela [17] eliminando la parte in eccesso della calotta con un coltello seghettato [18].
Distribuite il frosting con il dorso di un cucchiaio [19], dovrete ricoprire interamente la superficie [20]. Decorate con foglie di menta e fiori di lavanda [21] e fate riposare in frigo per almeno venti minuti prima di servire la torta al sambuco con frosting al formaggio.