Per preparare le mini pie salate di formaggio e mele, lavate la mela e dividetela prima a metà [1] e poi in quarti [2], dopodiché eliminate il torsolo [3].
Riducete due quarti di mela a bastoncini [4] e dividete i bastoncini a metà [5]. Infine, tagliate i restanti due quarti di mela a fettine piuttosto sottili (vi occorrerrano 12 fettine) [6].
Riducete la provola a fettine e poi a dadini [7], trasferitela in una ciotola e unite l’uovo intero [8], il tuorlo e la panna [9].
Salate e pepate [10] e aggiungete un pizzico di noce moscata [11]. Mescolate per amalgamare bene il tutto [12] e tenete da parte.
Ora stendete il primo rotolo di pasta sfoglia e ricavate 4 dischi utilizzando un coppapasta del diametro di 10 cm [13]. Imburrate 4 stampi da tartellette del diametro di 8 cm e rivestiteli con i dischi di sfoglia che avete appena ritagliato [14], facendo aderire bene sia la base che i bordi. Distribuite un cucchiaio del composto di uova e formaggio per ciascuna tartelletta [15],
poi aggiungete circa mezzo cucchiaio di mela tagliata a bastoncini [16] e ricoprite con un altro strato del composto di formaggio e uova [17]. Terminate adagiando in cima 3 sottili fettine di mela per ciascuna tartelletta [18].
A questo punto stendete il secondo rotolo di pasta sfoglia e ritagliate altri 4 dischi con lo stesso coppapasta di 10 cm di diametro, poi utilizzate un coltellino per praticare 3 tagli al centro, facendo attenzione a non incidere la sfoglia fino ai bordi (19-20). Adagiate il disco di sfoglia così intagliato su ogni tartelletta in modo da coprire il ripieno e premete con le dita lungo i bordi per sigillarlo [21].
Sbattete il tuorlo con poco latte in una ciotolina e spennellate le mini pie con il composto ottenuto [22], poi cuocete in forno statico preriscaldato a 180° per 20-25 minuti, fino a quando non saranno belle dorate [23]. Le vostre mini pie salate di formaggio e mele sono pronte per essere servite ancora tiepide [24]!