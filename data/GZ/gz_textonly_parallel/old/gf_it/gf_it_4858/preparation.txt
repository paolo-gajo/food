Per realizzare gli spiedini di speck e mele, per prima cosa lavate la mela, dividetela a metà [1] ed eliminate il torsolo, poi tagliatela in 15 pezzi irregolari, senza sbucciarla [2]. Avvolgete una fetta di speck intorno a ogni pezzo di mela [3].
Infilzate il primo bocconcino su uno spiedino di legno [4], poi aggiungete una foglia di salvia [5] e proseguite in questo modo alternando 3 bocconcini e 2 foglie di salvia per ogni spiedino: con queste dosi otterrete 5 spiedini.
Occupatevi dell’olio aromatizzato: sfogliate le erbe aromatiche e mettetele in un bicchiere [7], aggiungete l’olio [8] ed emulsionate con un mixer a immersione [9] o con una forchetta.
Ora versate un filo d’olio alle erbe in una padella e rosolate lo spicchio di aglio per qualche secondo [10]. Aggiungete gli spiedini [11] e spennellate la parte superiore con l'olio aromatizzato.
Rosolate gli spiedini per un totale di 4 minuti, girandoli a metà cottura [13]. Spennellate anche l'altra parte con l'olio aromatizzato e aggiungete una macinata di pepe [14]. Una volta dorati, togliete gli spiedini di speck e mele dal fuoco e servite [15]!