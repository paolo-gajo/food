Le patate hasselback (hasselbackpotatis) sono un popolare piatto della cucina svedese e devono il loro nome al ristorante di Stoccolma Hasselbacken che per primo inventò questa golosa variante “a fisarmonica” delle classiche patate al forno. La ricetta tradizionale prevede l’uso del burro e la cottura con la buccia, ma è possibile arricchire le patate con le erbette e i sapori che più si preferiscono. Perfette come contorno e ideali da gustare accompagnate da una salsa, le patate hasselback presentano una crosta saporita e croccante e un caldo cuore morbido al loro interno. Portate in tavola la loro incredibile bontà e lascerete a bocca aperta i vostri invitati!