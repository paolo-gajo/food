Per preparare le scaloppine al vino bianco e prezzemolo preparate il brodo vegetale e tenetelo in caldo. Pulite il prezzemolo, staccate le foglioline dai rametti [1], poi sminuzzatelo finemente e tenetelo da parte [2]. Ricavate 8 fettine dal pezzo di carne [3],
inumiditele con pochissima acqua [4] e cominciate a batterle con il batticarne. Procedete schiacciando e allungando: grazie a questo movimento la carne si assottiglierà senza strapparsi [5]. A questo punto mettete il burro a sciogliere a temperatura medio-alta in una padella sufficientemente capiente [6],
quando il fondo sarà caldo e il burro fuso infarinate velocemente le fettine di carne [7] e buttatele in padella. Fatele dorare qualche istante da un lato e poi dall’altro, rigirate con le pinze [8]. Quindi sfumate con il vino bianco e lasciate evaporare l’alcol [9].
Quando quest’ultimo è evaporato bagnate con il brodo, aggiungete un pizzico di sale e di pepe fate restringere il condimento per un paio di minuti a fiamma media [10]. Oscillate la padella per creare un’emulsione e poi rigirate le fettine. Spegnete la fiamma, insaporite con il prezzemolo tritato in precedenza [11] ed ecco pronte le vostre scaloppine al vino bianco e prezzemolo. Buon appetito [12]!