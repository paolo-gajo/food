Il passato di verdure è un comfort food tipicamente invernale, quando è forte il desiderio di coccolarci con una pietanza calda, avvolgente e genuina che ci riscaldi con gusto. La minestra, si sa, è il piatto più salutare che ci sia, ma in molti storcono il naso al solo pensiero…come renderla quindi più appetitosa? Frullandola! Che scegliate un vecchio passaverdure della nonna o il mixer di ultima generazione, non importa, il passato di verdura così vellutato e cremoso, una volta arricchito da croccanti crostini tostati diventa in poche mosse un primo piatto decisamente più invitante per tutta la famiglia!