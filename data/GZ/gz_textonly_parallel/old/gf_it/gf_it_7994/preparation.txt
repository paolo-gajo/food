Per preparare le crostatine alle mandorle con crema alla birra, iniziate a realizzare la frolla alle mandorle: in un mixer unite la farina 00 con la farina di mandorle [1]; se non trovate la farina di mandorle, tostate 30 gr di mandorle pelate in forno e poi tritatele finemente una volta fredde. Aggiungete lo zucchero a velo e il sale [2], la scorza grattugiata di mezza arancia [3] e
infine il burro freddo tagliato a pezzi [4]; frullate tutto fino a ottenere un composto sabbioso [5]. Trasferitelo su una spianatoia e formate al centro la classica fontana [6].
Unite l'uovo intero e raccogliete gli ingredienti con le mani, impastando [8] per ottenere un panetto liscio e omogeneo. Avvolgetelo nella pellicola e lasciatelo in frigorifero a riposare per almeno per 2 ore.
Nel frattempo, preparate la crema pasticcera alla birra: scaldate leggermente la birra in un pentolino [10], senza portarla a bollore. In una ciotola sbattete i tuorli con lo zucchero [11] fino ad ottenere un composto chiaro e cremoso [12];
aggiungete la farina setacciata [13] e continuate a mescolare energicamente con una frusta per amalgamare tutti gli ingredienti [14]. Versate a filo la birra intiepidita sul composto di tuorli [15],
stemperate il tutto con la frusta [16] e portate la crema sul fuoco, facendolo prima passare al setaccio, per impedire la formazione di grumi [17]. Cuocete la crema a fuoco basso mescolando continuamente con la frusta [18],
fino a quando non si sarà addensata [19]: ci vorrà circa un quarto d’ora. Trasferite la crema in una ciotola e clasciatela raffreddare con un foglio di pellicola a contatto [20]. Riprendete la frolla alle mandorle e stendetela, con il mattarello, in una sfoglia alta circa mezzo cm [21].
Con un coppapasta rotondo del diametro di circa 10 cm, ricavate dei dischi di frolla [22] (saranno circa 9), con cui fodererete degli stampi tondi del diametro di 8 cm e dai bordi alti circa 3 cm [23]. Noi abbiamo usato degli stampi antiaderenti; se i vostri non lo sono, ricordatevi prima di imburrarli e infarinarli. Bucherellate il fondo della frolla alle mandorle con i rebbi di una forchetta e poi procedete con la cottura alla cieca (guarda la nostra Scuola di Cucina: come fare la cottura alla cieca): ponete all'interno delle crostatine un foglio di carta da forno [24] e
riempitele con dei legumi secchi, in modo che la frolla non si gonfi durante la cottura [25]. Cuocetele in forno statico preriscaldato a 180° per 15 minuti (se ventilato 160° per 10 minuti), qundi eliminate i fagioli e continuate la cottura ancora per 5 minuti. Sfornate le crostatine, fatele raffreddare e poi sformatele. Trasferite la crema alla birra in una sac-à-poche con punta a stella e farcite con essa le crostatine [26]. Dividete a metà i frutti della passione [27], ammorbidite la polpa girandola un po' con il cucchiaino quindi
versate un po' di polpa su ogni crostatina [28]. Decorate con qualche foglia di menta fresca e delle mandorle a lamelle [29]: ed ecco pronte le vostre crostatine alle mandorle con crema alla birra [30]!