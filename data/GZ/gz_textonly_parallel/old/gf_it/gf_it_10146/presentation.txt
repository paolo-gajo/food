Perché sceglierne una quando si possono avere addirittura 4 varietà di formaggi con cui farcire un impasto da brioche? Ma partiamo con ordine: la pasta brioche è uno degli impasti lievitati di base della cucina, quasi alla stregua di quello della pizza. Così soffice che si presta benissimo alla realizzazioni di dolci e rustici. I più famosi? Rispettivamente i cornetti e il danubio! Perciò presi dalla voglia di preparare qualcosa che potesse davvero stupire abbiamo infornato una treccia ai 4 formaggi! Il più classico tra tutti, il Grana Padano DOP, l'abbiamo aggiunto nell'impasto. Dopodiché abbiamo diviso il lievitato in 3 bigoli e ciascuno di questi farcito con 3 formaggi diversi e altri ingredienti che con questi vanno a braccetto. Insomma la treccia ai 4 formaggi è davvero un tripudio di sapori! Se eravate alla ricerca di un modo originale per sorprendere gli ospiti appassionati di formaggio e desideravate qualcosa di diverso dalla classica torta salata, allora siete capitati nel posto giusto! Vi assicuriamo che finirà nel giro di un'oretta... un po' come è successo qui!