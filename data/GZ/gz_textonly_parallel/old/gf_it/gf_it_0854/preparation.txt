Per preparare i panini napoletani cominciate dall’impasto di base. In un bricchetto mischiate acqua e latte [1], aggiungete il lievito e sciogliete con una forchetta [2]. Versate il composto in una ciotola in cui avete versato la farina e mescolate con le mani [3].
Man mano aggiungete anche l’olio [4] e poi il sale [2]. Non appena il composto avrà preso consistenza trasferitelo sul piano e lavoratelo qualche istante fino a renderlo liscio [6].
Ponete la palla in ciotola, coprite con pellicola e lasciate lievitare in un posto tiepido, alla temperatura costante di circa 26°-28°, per un paio d’ore o finché non avrà raddoppiato di volume [7]. Nel frattempo bollite le uova per circa 9 minuti [8]; quando saranno sode, scolatele e sbucciatele, poi sbriciolatele grossolanamente con una forchetta [9].
Passate a tagliare a cubetti piccolini la mortadella [10], il salame napoletano [11] e la mozzarella [12].
Trascorso il tempo di lievitazione, l'impasto sarà raddoppiato di volume [13]. Trasferitelo sulla spianatoia leggermente infarinata e tiratelo con l’aiuto di un matterello ottenendo una sfoglia spessa poco meno di mezzo centimetro [14]. Distribuite i salumi sulla superficie, lasciando un po' di spazio libero intorno al bordo [15].
Aggiungete anche le uova [16], la mozzarella e il Parmigiano grattugiato [17], poi macinate abbondante pepe nero [18].
Arrotolate la sfoglia fino ad ottenere un grosso rotolo [19]. Richiudete bene le estremità [20] e lasciate riposare in frigorifero per mezz'ora: in questo modo risulterà più facile tagliarlo [20]. Una volta raffreddato, tagliate il rotolo a pezzi di circa 4-5 cm: con queste dosi ne dovreste ottenere 8 [21].
Trasferite i rotoli su una placca foderata con carta forno e spennellate la superficie con un po’ di panna e tuorlo sbattuti insieme [22]. Cuocete i panini napoletani in forno statico, già caldo a 200°, per circa 35 minuti [23]. Lasciateli intiepidire qualche minuto prima di gustarli [24].