Per preparare le spianatine con fave e zucchine trifolate, iniziate a pulire le fave fresche. Per vedere nel dettaglio il procedimento guardate la nostra Scuola di Cucina: come pulire le fave. Staccate una delle due estremità del baccello, apritelo divaricando le due metà ed estraete i semi [1]. Eliminate l'escrescenza che ricopre il seme della fava [2], quindi staccate la pellicola esterna, aiutandovi con un coltellino se necessario [3].
Lavate la zucchina spuntate le due estremità [4], quindi tagliatela a cubetti piccoli di circa mezzo cm [5]. Tagliate finemente anche le foglie di prezzemolo fresco con un coltello o, se l'avete, con una mezza luna [6].
In una padella fate rosolare lo spicchio d’aglio sbucciato intero con un filo d’olio extravergine d'oliva. Dopo qualche minuto, aggiungete le fave e fatele cuocere per 5 minuti [7]. Aggiungete poi i cubetti di zucchine [8] e lasciate appassire le verdure per altri 5 minuti finchè non saranno tenere [9].
Spegnete il fuoco, salate e pepate e, in ultimo, aggiungete il prezzemolo tritato [10] e mescolate per amalgamare gli ingredienti. Ora potete comporre le vostre spianatine: aiutandovi con un cucchiaino, farcite ogni spianatina con le verdure trifolate [11], decorando alla fine con una fogliolina di prezzemolo [12]. Ed ecco pronte le vostre spianatine con fave e zucchine trifolate.