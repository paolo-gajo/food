Per realizzare i filetti di orata al cartoccio per prima cosa sgranate i piselli [1] ne dovrete ricavare circa 70 g, poi pelate e tagliate a listarelle le carote e fate lo stesso con le zucchine [3].
Lavate i ravanelli e affettateli sottilmente [4]. Ora in una padella scaldate l’olio e lo spicchio d’aglio in camicia [5], aggiungete le zucchine, le carote e i piselli [6] e cuocete per 3 minuti a fiamma moderata.
Poi sfumate con il vino bianco e lasciate evaporare. Aromatizzate con la scorza di mezzo limone [8] e le foglioline di timo [9].
Cuocete per altri due minuti, poi eliminate lo spicchio d’aglio [10], salate, pepate [11] e spegnete il fuoco, le verdure devono risultare croccanti. Stendete sul tavolo un foglio di carta forno, adagiate al centro uno dei 4 filetti di orata già pulito e condite con olio [12].
Salate [13], pepate e aromatizzate con la scorza di mezzo limone [14]. Ora adagiate sopra il pesce parte delle verdure cotte e i capperi sgocciolati [15].
Aggiungete anche i ravanelli e le foglioline di timo [16]. Richiudete il cartoccio sollevando i lembi di carta [17] e sovrapponendoli sopra il pesce [18].
Ora ripiegate la carta dai due lati corti per richiudere il cartoccio [19]. Proseguite allo stesso modo con gli altri 3 filetti. Ponete i 4 cartocci su una teglia [20] e cuocete in forno preriscaldato a 200° per 20 minuti. Una volta cotti, sfornate i filetti di orata al cartoccio e serviteli caldi [21].