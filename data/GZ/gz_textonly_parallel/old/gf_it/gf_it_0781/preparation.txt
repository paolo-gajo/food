Per preparare i calamari alla griglia al limone, per prima cosa occupatevi della pulizia dei calamari: sciacquateli bene sotto l’acqua corrente [1], poi con le mani staccate delicatamente il ciuffo dal corpo e tenetelo da parte [2]. Rimuovete la penna di cartilagine trasparente dall’interno del corpo [3].
Estraete le interiora con le mani, lavando accuratamente l’interno del corpo sotto l’acqua corrente [4]. Tirate via la pelle del calamaro con le mani [5]; infine riprendete il ciuffo con i tentacoli ed eliminate l’occhio tagliandolo con un coltello [6]. Vi serviranno circa 600 g di calamari puliti. Per ulteriori informazioni sulla pulizia dei calamari, potete consultare la nostra scuola di cucina “Come pulire i calamari”.
Ora potete passare alla preparazione del ripieno: tagliate il pane a cubetti e inseritelo in un mixer dotato di lame d’acciaio [7], poi salate, pepate e aggiungete le foglie di basilico, che avrete precedentemente lavato e asciugato [8]. Unite anche la scorza grattugiata del limone e il succo [9].
Versate l’olio extravergine di oliva [10] e frullate fino a ottenere una consistenza piuttosto umida e grossolana [11]. Prendete i calamari puliti e inserite all’interno la panure con un cucchiaio, avendo cura di riempirli fino in fondo e di lasciare un paio di centimetri di spazio nella parte alta in modo da poterli richiudere [12].
A questo punto riprendete il ciuffo con i tentacoli che avevate rimosso in precedenza, posizionatelo all’estremità del calamaro e sigillate l’apertura con uno stecchino, infilzando sia i lembi del calamaro che il ciuffo con lo stecchino; in questo modo fisserete il ciuffo al corpo del calamaro e impedirete al ripieno di fuoriuscire [13]. Scaldate bene una griglia e ungetela con l’olio [14], poi adagiate i calamari ripieni su un lato e lasciateli cuocere per circa 10-12 minuti a fiamma media [15].
Girateli su tutti i lati per ottenere una doratura uniforme [16]. Una volta cotti, rimuovete i calamari dalla griglia e tagliateli a fettine [17]: i vostri calamari alla griglia al limone sono pronti per essere serviti [18]!