Per realizzare le lasagne alla Norma iniziate preparando la salsa di pomodoro, in una pentola mettete a scaldare un filo d’olio e fate insaporire uno spicchio d’aglio. Versate la passata di pomodoro [1], salate [2], pepate e fate cuocere il sugo. A fine cottura profumate con delle foglioline di basilico [3], spegnete il fuoco e tenete da parte il sugo.
Ora lavate e spuntate le melanzane, affettatele con una mandolina per ottenere delle fette di circa 1 centimetro di spessore [4]. Scaldate una piastra, spennellatela con dell’olio e poi grigliate le fette di melanzane da un lato e poi dall’altro fino a dorarle [5]. Lasciatele raffreddare e poi tagliatele a cubetti [6].
Preparate ora la crema di ricotta: in una ciotola stemperate la ricotta con il latte [7], mescolate con la frusta per ottenere un composto morbido ed omogeneo. Salate, pepate [8] e aromatizzate con una spolverata di noce moscata [9].
Grattugiate infine la ricotta salata [10]. A questo punto tutto è pronto per comporre le lasagne: prendete una pirofila, stendete uno strato di sugo di pomodoro [11] e condite con l’olio [12].
Quindi adagiate un primo strato di lasagne [13], proseguite con uno strato di pomodoro [14], la crema di ricotta [15], le melanzane a cubetti,
una spolverata di ricotta salata grattugiata [16] e proseguite con una altra fila di sfoglie alternando gli strati fino ad esaurire gli ingredienti. Terminate con uno strato di melanzane e ricotta salata [17]. Cuocete in forno statico preriscaldato a 220° per 20 minuti. A cottura ultimata sfornate le vostre lasagne alla Norma e gustatele [18]!