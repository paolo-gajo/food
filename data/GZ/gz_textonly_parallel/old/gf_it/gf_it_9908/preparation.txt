Per preparare lo stinco alla birra iniziate pulendo le cipolle [1], affettatele non troppo sottili [2] e versatele in un tegame largo e dai bordi alti con un fondo d'olio [3].
Rosolate a fuoco medio basso profumando con rosmarino e alloro [4]. Nel frattempo salate [5] e pepate gli stinchi di maiale [6].
Versate poco olio in una padella d'acciaio [7] e fate sigillare gli stinchi a fiamma medio alta prima da un lato [8] e poi dall'altro [9]: ricordate che per rigirare la carne è sempre bene usare delle pinze o dei cucchiai di legno. 
Aggiustate di sale le cipolle [10] e a questo punto trasferite gli stinchi sigillati [11]. Nella padella dove avete scottato la carne, rimuovete il grasso in eccesso e deglassate il fondo con la birra [12].
Raschiate bene il fondo con un cucchiaio di legno [13] e fate bollire il tutto per circa 5 minuti così da addensarsi un po' [14]. Trasferite il liquido nel tegame con gli stinchi [15]. 
Versate anche il brodo di carne caldo [16] e coprite con il coperchio [17] lasciando cuocere a fiamma bassa per circa 3 ore e mezza [18]: il tempo può variare a seconda della grandezza degli stinchi. 
Terminato il tempo di cottura mettete la carne in un recipiente e coprite con la pellicola per non farla seccare [19]. Togliete alloro e rosmarino dal fondo di cottura [20] e frullate la salsa con l’aiuto di un minipimer [21].
Mentre fate questa operazione versate anche il burro freddo a pezzetti, così non si separerà dalla salsa, [22] e lasciatelo incorporare. Aggiustate eventualmente di sale [23] e ricongiungete con la carne. Ecco come si fa lo stinco alla birra, gustatelo caldo [24].