Per realizzare i biscotti allo zenzero iniziate pelando lo zenzero con un coltello [1], quindi tagliatelo a pezzetti [2]. Nella ciotola di un mixer versate la farina di nocciole, lo zucchero di canna [3]
e lo zenzero tagliato a pezzettini [4], frullate tutto fino ad ottenere un composto omogeneo [5]. Trasferite l’impasto all’interno di una ciotola e aggiungete il burro ammorbidito a pezzetti [6].
Profumate con la scorza di limone [7], aggiungete anche lo zucchero [8] e mescolate il tutto con una spatola [9] per amalgamare gli ingredienti.
Versate nell’impasto amalgamato il tuorlo d’uovo [10], mescolate ancora, quindi unite in due tempi la farina, in questo modo sarà più pratico amalgamarla a l resto dell’impasto [11], iniziate ad impastare a mano [12]
Raccogliete bene tutti gli ingredienti, poi trasferite l’impasto su una spianatoia leggermente infarinata [13] e compattate l’impasto creando un panetto [14], avvolgetelo con pellicola da cucina [15] e ponetelo in frigorifero a rassodare per almeno 1 ora.
Trascorso il tempo di riposo riprendete il panetto, adagiatelo su una spianatoia e spolverizzatelo con poca farina [16], ponendo ai due lati dei righelli alti 1 cm che vi aiuteranno ad ottenere il giusto spessore (se non li avete cercate comunque di raggiungere lo spessore indicato), stendete quindi l’impasto con il mattarello [17] fino ad arrivare al livello dei righelli. Strisciate sulla frolla il dorso di una forchetta per conferire un motivo a strisce con i rebbi [18],
poi con un coppapasta del diametro di 6 cm ritagliate i biscotti [19]. Impastate nuovamente la frolla avanzata per realizzare altri biscotti: con queste dosi ne otterrete 18. Man mano che realizzate i biscotti, adagiateli su un vassoio aiutandovi con un tarocco o una paletta per non scaldare troppo l'impasto [20], quindi lasciateli rassodare in frigorifero per 10-15 minuti, in questo modo manterranno la forma in cottura. Trascorsi i 10-15 minuti, tirate fuori dal frigorifero il vassoio e trasferite i biscotti su una leccarda rivestita con carta da forno [21].
Cuocete i biscotti [22] in forno statico preriscaldato a 185° per 25-30 minuti sul ripiano centrale del forno. Quando i vostri biscotti allo zenzero saranno leggermente dorati, sfornateli [23], lasciateli intiepidire prima di servirli [24].