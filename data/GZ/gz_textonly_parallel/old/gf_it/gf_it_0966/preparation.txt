Per preparare i biscotti esse come prima cosa ponete il burro morbido a cubetti in una ciotola [1]. Aggiungete poi lo zucchero [2], il sale [3], 
i semi di vaniglia [4] e la scorza di limone [5]. Lavorate il tutto con uno sbattitore elettrico [6] 
fino ad ottenere una massa ben montata [7]. Unite poi metà delle uova [8] e lavorate ancora con lo sbattitore per qualche minuto [9]. 
Quando le uova saranno ben assorbite e l'impasto risulterà ben montato [10] aggiungete anche metà della farina [11]. Lavorate ancora con lo sbattitore fino a farla assorbire completamente. Unite poi la parte restante di uova [12] e lavorate ancora.
Quando saranno completamente assorbite aggiungete anche la seconda parte di farina [13] e lavorate il tutto fino ad ottenere una massa consistente e ben montata [14]. Trasferite poi l'impasto in una sacca da pasticcere, dotata di bocchetta a stella di 12 mm [15]. 
Richiudete la parte posteriore del sac-à-poche per non far fuoriuscire l'impasto dall'altro lato [16] e formate i biscotti su una leccarda foderata con carta forno. Dovrete spremere delicatamente al centro e fare il movimento di una s [17]. Proseguite in questo modo fino a completare la teglia [18]. Poi lasciatela riposare in frigorifero per 5 minuti, quindi cuocete in forno ventilato a 175° per 15 minuti.
Nel frattempo tritate il cioccolato fondente [19]; poi trasferitene 260 g in una ciotola e 40 g in un'altra. Quando i biscotti saranno leggermente dorati estraeteli dal forno [21] e lasciateli raffreddare completamente [21]. 
Quando i biscotti saranno ormai freddi fondete la dose maggiore di cioccolato [22] sino a raggiungere i 45° [23]. Il cioccolato può essere fuso a bagnomaria oppure in microonde. Quando avrete raggiunto la temperatura di 45° unite anche l'altra parte di cioccolato [24]. 
Mescolate energicamente [25] e portate il cioccolato ad una temperatura di 30°. A questo punto potrete immergere i biscotti per metà all'interno del cioccolato, eliminando il cioccolato in eccesso ripulendo leggermente la base sul bordo della ciotola (26-27). 
Posizionateli poi su una gratella con della carta forno sotto [28] e lasciate asciugare completamente il cioccolato [29] prima di servire i vostri biscotti esse [30]. 