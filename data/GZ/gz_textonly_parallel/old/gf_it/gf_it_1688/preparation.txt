Per preparare la torta della nonna al pistacchio come prima cosa realizzate la pasta frolla. In una ciotola versate la farina, il lievito [1] e lo zucchero [2]. Aggiungete anche le uova [3] e un pizzico di sale. 
Unite anche burro freddo tagliato a pezzetti [4] e impastate velocemente il tutto nella ciotola [5]. Quando avrete ottenuto un composto omogeneo, lavorate ancora pochi istanti su un piano e avvolgete il panetto ottenuto nella pellicola trasparente [6]. Lasciate riposare in frigorifero per almeno 30 minuti.
Nel frattempo preparate la crema pasticcera al pistacchio. In un tegame versate l'amido, lo zucchero e il sale [7]; aggiungete anche i tuorli e la pasta di pistacchi [8]. A questo punto mescolando con una frusta versate il latte poco alla volta [9]. 
Amalgamate bene, quindi traferite il composto sul fuoco e mescolate di continuo [10] per alcuni minuti fino a che la crema non si sarà addensata [11]. A questo punto trasferite in una ciotola e coprite con pellicola a contatto [12]. Poi lasciate raffreddare a temperatura ambiente. 
Quando la crema sarà ben fredda riprendete la frolla dal frigo e dividetela a metà. Stendete ciascuna delle due parti tra due fogli di carta forno, utilizzando un mattarello. Dovrete ottenere uno spessore di circa mezzo cm [13]. A questo punto prendete una tortiera da 26 cm di diametro, imburratela ed infarinatela. Aiutandovi con la carta forno trasferite uno dei due dischi di frolla all'interno [14]. Fate aderire bene la pasta ai bordi ed eliminate l'eccesso utilizzando un coltellino. Quindi bucherellate la base con i rebbi di una forchetta [15]. 
Versate all'interno la crema pasticcera al pistacchio [16], livellatela bene con una spatola [17] e chiudete con l’altro disco dopodiché sigillate i bordi pressandoli leggermente con le dita [18]. In questo modo eliminerete anche l'eccesso di pasta. 
Come ultimo passaggio bucherellate ancora con la forchetta la parte superiore della torta. Spennellate con il latte la superfice [19] e cospargete con la granella di pistacchi [20]. Cuocete in forno statico preriscaldato a 180°C per 40-45 minuti. Una volta sfornata [21] fatela raffreddare completamente. Poi trasferitela in un piatto, spolverizzatela con lo zucchero a velo e servite.