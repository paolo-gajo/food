Per preparare i fiori di peperoni con uova, iniziate lavando bene i peperoni: scegliete dei peperoni che non abbiano una circonferenza dritta e regolare ma “frastagliata” [1], tagliandoli a fette devono avere la forma di un fiore. Tagliateli a fette spesse circa 2 cm con un coltello affilato [2] ed eliminate la parte centrale delle fette [3].
Procedete nello stesso modo con i peperoni rossi, gialli e verdi. Spennellate una padella antiaderente con poco olio extravergine di oliva [5] e quando sarà ben caldo metteteci le rondelle di peperone [6], fatele scottare per qualche secondo da un lato e poi giratele dall’altro lato.
Rompete un uovo in un ciotolino, facendo attenzione a non rompere il tuorlo e poi sempre con molta delicatezza versatelo all’interno della rondella di peperone [7]. Procedete così anche con le altre uova. A questo punto coprite con un coperchio [8] e lasciate cuocere le uova a fuoco medio, spegnendo il fuoco quando l’uovo avrà raggiunto il grado di cottura da voi desiderato. Infine salate e pepate a piacere [9] e, per un risultato più preciso, eliminate l’eventuale albume fuoriuscito dai bordi dei peperoni. Servite i fiori di peperoni con uova immediatamente!