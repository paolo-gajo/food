Avete amici a cena e volete stuzzicarli con un piatto dai sapori esotici? Abbiamo la ricetta che fa per voi: riso venere al curry. Abbiamo scelto un riso aromatico, dal profumo intenso e caratterizzato dal colore scuro che lo rende scenografico a tavola, insaporito al curry, una delle miscele di spezie più amate che con il suo sapore intenso e magnetico è capace di rendere la pietanza irresistibile. In questa magia di aromi non poteva mancare il colore, così abbiamo aggiunto una cascata di piselli, croccanti e dolcissimi, in perfetta armonia con i sapori del piatto. Delicato, sofisticato ma semplice da realizzare...  non vi resta che provare il riso venere al curry e altre stuzzicanti varianti come i bicchierini di riso venere e spada, scenografici e prelibati!