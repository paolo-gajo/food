Per preparare le sfogliatine peperoni e gorgonzola come prima cosa lavate i peperoni, togliete la parte superiore e svuotateli estraendo i semi [1]. Affettateli ad uno spessore di circa 1 cm e tagliateli poi a pezzettini [2]. Versate l’olio extravergine di oliva all’interno di una padella, aggiungete lo spicchio di aglio [3] e lasciatelo soffriggere per qualche secondo.
Eliminate lo spicchi di aglio e unite i peperoni [4], fateli rosolare per un minuto, conditeli con sale e pepe nero e coprite la padella con un coperchio [5]. Lasciate cuocere i peperoni per circa cinque minuti, mescolateli di tanto in tanto per garantire una cottura omogenea. A cottura ultimata, spegnete il fuoco e tenete da parte [6].
Srotolate il rotolo di pasta sfoglia rettangolare e tagliatelo verticalmente in modo da ottenere 6 striscioline [7]. Tagliatelo poi orizzontalmente in 3 parti [8], otterrete così 18 rettangolini [9].
Farcite ciascun rettangolo con un cucchiaino di gorgonzola [10], aggiungete i peperoni [11] e chiudete con un altro pezzettino di pasta sfoglia [12].
Sigillate per bene i bordi con i polpastrelli e richiudeteli su se stessi (13-14). In una ciotolina rompete l’uovo, salate [15] e sbattetelo con una forchetta.
Disponete le sfogliatine peperoni e gorgonzola su di una teglia rivestita da carta forno [16] e spennellatele poi la superficie con l’ uovo [17]. Infornate le sfogliatine peperoni e gorgonzola in forno preriscaldato a 180 gradi e lasciatele cuocere per circa 15- 20 minuti, dovranno risultare ben dorate in superficie. Una volta cotte, sfornatele [18] e lasciatele intiepidire prima di servirle.