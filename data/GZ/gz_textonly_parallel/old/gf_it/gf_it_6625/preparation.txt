Per realizzare le patate alla savoiarda iniziate pelando le patate [1], poi affettatele con una mandolina, dovete ottenere delle fette di circa 3-4 mm [2]. Portate a bollore in un pentolino abbondante acqua salata e fate sbollentare le fettine di patate per pochi minuti [3].
Scolate le patate [4] e lasciatele raffreddare e scolare in un colino [5]. Ora tagliate la fontina a listarelle e poi a cubetti [6] e tenete da parte.
In un pentolino ponete il burro a pezzetti [7] e fatelo sciogliere a fuoco dolce [8]. Intanto imburrate una teglia da forno e fate aderire un foglio di carta da forno, poi disponete le fettine di patate a lisca di pesce sovrapponendole leggermente [9].
Con l’aiuto di un cucchiaio distribuite su tutta la superficie il burro fuso [10] e anche il latte [11]. prendete i cubetti di fontina [12]
e distribuiteli sopra le patate in modo uniforme [13]. Cuocete le patate in forno statico preriscaldato a 200° per 15 minuti e poi proseguite per altri 5 minuti con il grill. A cottura ultima sfornate la teglia [14], tagliate a fette e servite le patate alla savoiarda ben calde e filanti [15].