Per preparare il pan brioche morbido alle patate come prima cosa dedicatevi alle patate. Lessatele in acqua bollente non salata per 30-40 minuti, in base alla loro grandezza [1]. Non appena saranno cotte scolatele e sbucciatele [2], poi tagliatele a fette [3]. 
Schiacciate bene le patate con una forchetta [4] e lasciate raffreddare completamente. Considerate che la dose di patate cotte da usare nell'impasto sarà di 150 g. Nel frattempo fondete il burro in un pentolino e lasciatelo intiepidire [5]. Inserite metà della farina (150 g) nella ciotola della planetaria [6].
Unite i 150 g di patate lesse [7], il lievito sbriciolato [8] e il miele [9]. 
Aggiungete poi il latte [10] e azionate la planetaria con la frusta K o a foglia, a bassa velocità [11]. Mescolate sino ad ottenere un composto omogeneo [12].
Unite l'uovo [13], lo zucchero [14] e azionate di nuovo la macchina, sempre a bassa velocità [15], fino al completo assorbimento.
Successivamente incorporate il resto della farina (150 g), qualche cucchiaio alla volta [16]. Continuando ad impastare [17] noterete che man mano l'impasto inizierà a prender forma e si staccherà dalle pareti della ciotola [18]. 
In ultimo unite il burro fuso ormai freddo [19] e il sale [20]. Ora azionate la macchina a media velocità e lavorate l'impasto [21] fino ad ottenere un composto omogeneo. 
Sostituite la foglia con il gancio per impastare [22]. Lavorate l'impasto per 10 minuti, a velocità media; dovrà risultare ben incordato ed elastico [22]. Ungete una ciotola piuttosto ampia con poco olio. Ungetevi leggermente anche le mani, prelevate l'impasto, formate una palla e adagiatela all'interno della scociotola [24]. 
Coprite con pellicola trasparente [25] e fate lievitare nel forno spento con luce accesa per 2 ore, o comunque fino al raddoppio del volume [26]. Trascorso questo tempo, rovesciate l'impasto lievitato sul piano di lavoro infarinato [27]. 
Sgonfiatelo con i polpastrelli e stendetelo con un mattarello, in modo da ottenere un rettangolo di 30x25 cm [28]. Con un coltello tagliate il rettangolo per il lungo in 3 strisce della stessa dimensione [29]. Arrotolate ciascuna striscia dal lato più lungo in modo da formare 3 cordoni [30]. 
Partendo dal centro intrecciate i 3 cordoni [31], portando sempre quello esterno verso il centro, prima da una parte, poi dall'altra [32]. Proseguite in questo modo fino a terminare uno dei due lati [33].
Adesso intrecciate anche l'altro lato [34] così da ottenere una treccia. Imburrate uno stampo da plumcake da 26x11 cm e adagiate la treccia all'interno, sollevandola alle estremità con le mani. Coprite lo stampo e la treccia con un panno pulito [35] e fate lievitare nel forno spento con luce accesa per 45 minuti [36]. 
Una volta che la vostra treccia sarà gonfia e lievitata, spennellatela delicatamente con del latte utilizzando un pennello da cucina [37] [38]. Passate ora alla cottura. Cuocete in forno statico preriscaldato a 180°C per 30 minuti. Per evitare che si bruci la superficie, durante gli ultimi 10 minuti coprite con un foglio di carta stagnola. Una volta cotto sfornate il vostro pan brioche [19]. 
Estraetelo dallo stampo senza scottarvi e trasferitelo su una gratella [40]. Coprite con 2 canovacci puliti [41] e lasciate raffreddare prima di servire il vostro pan brioche morbido alle patate [42].