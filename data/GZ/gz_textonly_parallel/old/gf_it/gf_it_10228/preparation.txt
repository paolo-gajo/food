Per realizzare la meringata pasquale con fragole e cioccolato, disegnate con una matita su 3 fogli di carta forno una sagoma a forma di uovo che misuri circa 28 cm nella parte più lunga e 21 cm nella parte più stretta [1]. Ungete 3 teglie che possano contenerla e fate aderire la carta forno con il disegno rivolto verso le teglie stesse. In una ciotolina ponete lo zucchero semolato, lo zucchero a velo e il cremor tartaro [2]. Dividete i tuorli dagli albumi [3];
e montate questi ultimi a media velocità con una planetaria o le fruste e quando cominciano a diventare bianchi versate a pioggia, lentamente, gli zuccheri [4] continuate fino a che il composto diventa ben sodo e strutturato [5]. Trasferite il composto in una sac-à-poche con bocchetta liscia del diametro di 1 cm [6]
e spremete la meringa su una teglia seguendo la sagoma dell’uovo in modo concentrico (come a formare una spirale) fino a riempire tutta la sagoma [7]. Formate anche le altre due sagome tenendo conto che una delle tre può essere ulteriormente decorata con ricami e disegni decorativi [8] perché sarà il “coperchio” finale della torta. Con il composto avanzato formate delle piccole meringhe su un’altra teglia rivestita con carta da forno [9]. Cuocete tutte le meringhe in forno statico a 100° per circa due ore e mezza; fate attenzione a non fare prendere colore alle meringhe (altrimenti abbassate la temperatura a 80°). Ogni tanto aprite lo sportello del forno per fare fuoriuscire l’ umidità che si forma durante la cottura e quando le meringhe saranno cotte, spegnete il forno e lasciale raffreddare al suo interno con lo sportello socchiuso (potete incastrare un mestolo di legno nell’apertura per mantenere leggermente aperto il forno).
Nel frattempo preparate la crema: lavate e tagliate le fragole a pezzetti, ponetele in una padella [10] a fuoco bassissimo e lasciatele spappolare per farle ammorbidire e poi passatele nel mixer [11] fino ad ottenere una salsa [12] e lasciatela intiepidire.
Mettete in ammollo in acqua freddissima la gelatina per 10 minuti [13] o fino a quando non si sarà ammorbidita. Versate in un pentolino il latte condensato [14], scaldatelo e quando sarà molto caldo spegnete il fuoco e unite la gelatina ormai morbida, scolata e strizzata [15]; mescolate per farla sciogliere.
Fate intiepidire il composto e poi incorporatelo alle fragole frullate [16], mescolate con una frusta per amalgamare la crema [17], coprite con della pellicola e mettete in frigorifero a raffreddare. Montate la panna con uno sbattitore [18]
poi quando il composto di fragole e latte condensato sarà freddo aggiungetelo alla panna mescolando delicatamente dall'alto verso il basso con una spatola [19], aggiungete le gocce di cioccolato (20-21), poi mettete tutto in frigorifero coperto con pellicola.
Quando le meringhe saranno cotte (bianche e croccanti) estraetele dal forno, lasciatele raffreddare e poi trasferitene una su un piatto da portata. Trasferite la crema in una sac-à-poche con bocchetta liscia del diametro di 1 cm. Farcite il primo strato con metà della crema alle fragole [22] sbriciolate sopra metà delle meringhe (23-24) e coprite con l’altra sagoma di meringa. Farcite anche quella allo stesso modo,
coprite con la meringa decorata e terminate spremendo qualche ciuffo di crema [25] che andrete a decorare con gocce di cioccolato al centro [26]. Per finire guarnite la meringata pasquale con fragole e cioccolato con qualche fragola [27] e conservatela in frigorifero fino al momento di servirla.