Per preparare l’angel cake al caffè, per prima cosa preparate il caffè e lasciatelo raffreddare. In secondo luogo separate molto accuratamente gli albumi dai tuorli e assicuratevi che gli strumenti per montare gli albumi siano perfettamente puliti. Versate gli albumi in una bastardella per cuocere a bagnomaria [1], accendete il fuoco al minimo e mescolate delicatamente con una frusta [2] per portarli a una temperatura di 45° che misurerete con un termometro da cucina [3]: in alternativa potete scaldare gli albumi al microonde alla massima potenza azionandolo per 5-6 secondi alla volta.
Una volta raggiunta la temperatura, versate gli albumi nella ciotola di una planetaria munita di frusta [4] e cominciate a montare a velocità media. Non appena gli albumi inizieranno a diventare bianchi, unite gradualmente lo zucchero, mantenendo sempre la planetaria in funzione [5]. A questo punto versate anche il sale e il caffè [6] e continuate a lavorare fino a che non sarà completamente incorporato e avrete ottenuto un composto gonfio e spumoso.
In una ciotola a parte setacciate insieme la farina e il cremor tartaro. Aggiungete le polveri al composto di albumi, un cucchiaio per volta [7], mescolando delicatamente dal basso verso l’alto con una frusta o una spatola per evitare che si smonti [8]. Prendete uno stampo da angel cake o chiffon cake (diametro inferiore 22 cm, diametro superiore 26 cm, altezza 10 cm) e riempitelo con il composto ottenuto, non è necessario imburrare e infarinare lo stampo [9].
Livellate delicatamente il composto con una spatola avendo cura di non scuotere o sbattere lo stampo per evitare che si smonti [10] e cuocete l’angel cake in forno statico preriscaldato a 190° per 30-35 minuti. Trascorso il tempo di cottura, verificate con uno stecchino e sfornate il dolce [11], poi capovolgete lo stampo sul piano di lavoro poggiandolo sugli appositi piedini [12]: in questo modo si raffredderà senza sgonfiarsi.
Quando sarà completamente freddo, passate delicatamente la lama di un coltello lungo le pareti dello stampo per staccarlo più facilmente [13] e sformate la torta su una gratella sotto la quale avrete sistemato un vassoio [14]. A questo punto potete occuparvi della copertura: tritate il cioccolato fondente [15] e trasferitelo in una ciotola,
poi versate la panna e il caffè in un pentolino [16]. Quando il composto sarà giunto a bollore, aggiungetelo al cioccolato tritato [17] e mescolate bene per amalgamare il tutto [18].
Versate la glassa così ottenuta sulla superficie della torta [19] e distribuitela con una spatola lasciandola colare anche sui lati [20], poi decorate con i chicchi di caffè tostato e lasciate riposare per almeno 5 minuti per permettere alla copertura di cristallizzarsi: la vostra deliziosa angel cake al caffè è pronta per essere servita [21]!