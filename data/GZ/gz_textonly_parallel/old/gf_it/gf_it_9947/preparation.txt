Per preparare le girandole alle fragole iniziate con la preparazione dell’impasto. Innanzitutto prendete la bacca di vaniglia e incidetela orizzontalmente con un coltello per estrarne i semi [1]. In una planetaria versate il burro morbido [2] e iniziate montarlo insieme allo zucchero, al sale, ai semi della bacca di vaniglia e alla scorza di limone [3].
Unite poi i due tuorli [4] e montate finché l’impasto non sarà spumoso. Setacciate la farina, aggiungetela un po’ alla volta al composto con un cucchiaio [5] e miscelate bene gli ingredienti fino ad ottenere un impasto morbido, ma piuttosto compatto. Con una spatola stendete quindi il composto ottenuto su un vassoio foderato di carta forno [6].
Ponete il composto su due fogli di carta da forno e stendetelo con il mattarello in un rettangolo di 28x38 cm e spessore di mezzo centimetro [7]. Mettete quindi la base in frigorifero a riposare per 10 minuti circa, in modo tale che si rassodi. Passato il tempo necessario, togliete la carta forno sulla parte superiore [8] e iniziate a spalmare in maniera uniforme con un cucchiaio la confettura di fragole, lasciando circa 3 cm dal bordo [9].
Aiutandovi con la carta forno incominciate ad arrotolare delicatamente la base [10] e proseguite (senza carta da forno) per ottenere un rotolo [11]. Avvolgetelo quindi con la carta forno e mettetelo in frigorifero per altri 10 minuti a rassodare leggermente. Passati i minuti necessari, cercate di dare una forma rotonda con le mani, aggiustandolo delicatamente. Riponetelo in frigorifero per altri 30 minuti circa, finché il rotolo non si sarà perfettamente indurito [12].
Togliete la carta forno e tagliate il rotolo, oramai ben sodo, a fette con un coltello a sega [13], in modo che le girandole non perdano la loro forma. Otterrete così circa 25 biscotti. Ponete le girandole su una leccarda foderata con carta forno e mettete nuovamente in frigorifero circa per 10 minuti [14]. Cuocete in forno statico preriscaldato a 180° per 18 minuti (in forno ventilato a 160° per circa 10 minuti) e a fine cottura mettete le girandole su una gratella a far raffreddare completamente, quindi servitele come merenda golosa [15]!