Per preparare le delizie al limone come prima cosa bisogna mettere la panna in infusione per aromatizzarla. Per farlo versate la panna in una ciotola, o in una brocca e aggiungete lo zucchero [1]. Ricavate le scorze dai limoni con un pelapatate, evitando di prelevare la parte bianca che risulterebbe amara; poi aggiungetele nella panna [2], mescolate con una frusta e coprite con la pellicola per alimenti [3]. Riponete in frigorifero, possibilmente ad una temperatura di circa 4° per almeno 12 ore. 
Per preparare le cupolette realizzate un impasto tipo pan di spagna. Versate le uova e i tuorli nella ciotola di una planetaria [1]; entrambi dovranno essere a temperatura ambiente (almeno 18-20°) altrimenti non monteranno. Aggiungete lo zucchero [2] e iniziate a montare a velocità moderata con la frusta. Nel frattempo grattugiate la scorza del limone e unitela alla montata [3] 
insieme ai semi che avrete prelevato dal baccello di vaniglia [4]. Montate il tutto per un totale di 10-11 minuti, evitando di montare troppo l'impasto altrimenti otterrete delle cupolette porose e non lisce. Nel frattempo setacciate sia la fecola che la farina su un foglio di carta forno [5], poi muovete il foglio per miscelare le polveri [6]. 
Non appena le uova saranno montate al punto giusto [7] unite le polveri setacciate mentre mescolate dal basso verso l'alto con una spatola [8] fino ad incorporarle completamente [9].
Utilizzando un colino trasferite il composto in uno stampo in formaflex (ciascuna sfera avrà un diametro da 8 cm) leggermente unto (10-11) e cuocete in forno statico a 170° per 28 minuti. Non appena saranno cotte e ben dorate sfornatele [12] e lasciatele raffreddare. 
Nel frattempo occupatevi di preparare la bagna al limoncello. Per prima cosa come fatto in precedenza, con il pela patate, ricavate la buccia del limone [1]. Poi versate in un pentolino l'acqua, lo zucchero [2] e aggiungete le scorze di limone [3]. 
Scaldate leggermente, senza farlo bollire, fino a far sciogliere completamente lo zucchero [4]. Spegnete la fiamma, aggiungete il limoncello [5] e lasciate in infusione per almeno 1 ora. Poi eliminate la scorza del limone [6] e lasciate raffreddare completamente. 
Per preparare la crema al limone che sarà una delle preparazioni che costituirà la farcitura delle cupolette ricavate la scorza di mezzo limone. Poi tagliate i limoni a metà e spremeteli [1] in modo da ottenerne anche il succo. Trasferite poi sia il succo che la scorza in un pentolino e scaldatelo fino a sfiorare il bollore [2]. Nel frattempo ponete i tuorli in una ciotola insieme allo zucchero e la bacca di vaniglia [3].
Mescolate subito con una frusta [4] e non appena il succo inizierà a bollire versatelo all'interno del composto dei tuorli [5], mescolate e trasferite nuovamente nel pentolino [6]. 
Cuocete fino a raggiungere la temperatura di 80° (utilizzate un termometro da cucina per misurare la temperatura esatta) continuando a mescolare lentamente con una spatola [7]. A questo punto trasferite la crema in una ciotola per evitare che continui a cuocere ed eliminate la buccia del limone [8]. Non appena avrà raggiunto la temperatura di 40° potrete aggiungere il burro cremoso [9]
e frullare il tutto con un minipimer [10] fino ad ottenere una consistenza liscia [11]. Poi coprite con la pellicola per alimenti e riponete in frigorifero [12]. 
Per preparare la crema pasticcera versate latte e panna in un pentolino. Aggiungete i semini della bacca di vaniglia, il baccello, la scorza di limone [1] e portate a sfiorare il bollore. Nel frattempo in una ciotola versate l'amido, lo zucchero e il sale [2]. Mescolateli bene con un cucchiaio e aggiungete il tuorlo dell'uovo [3].
Mescolate rapidamente con una frusta fino ad avere un composto omogeneo [4]. Solo in questo modo infatti la vostra crema non avrà i grumi. Non appena latte e panna inizieranno a bollire trasferiteli all'interno del composto dei tuorli, mescolate [5] e riportate il tutto all'interno del pentolino che trasferirete nuovamente sul fuoco [6].
Cuocete, continuando a mescolare con una spatola [7] fino a raggiungere la temperatura di 85°; utilizzate un termometro per misurare la temperatura esatta. Poi trasferitela in una pirofila bassa e larga, eliminate sia la buccia di limone che la bacca di vaniglia [8], coprite con la pellicola trasparente a contatto [9] e lasciate raffreddare in freezer. 
A questo punto riprendete la panna che avete lasciato in infusione in frigorifero, eliminate la scorza del limone [1] e montate l'intera dose utilizzando le fruste elettriche [2]. Poi trasferite 430 g di crema pasticcera in una ciotola e aggiungete poi il limoncello [3]. 
Utilizzando una frusta mescolate il tutto. Incorporate poi anche 280 g di crema al limone [4], mescolate ancora, sempre con la frusta, e solo all'ultimo aggiungete anche 300 g di panna al limone montata [5]. Mescolate nuovamente fino ad ottenere una crema liscia ed uniforme [6], poi trasferitela in una sacca da pasticcere dotata di bocchetta liscia. 
A questo punto le varie preparazioni sono pronte; non vi resta che comporre il dolce. Staccate delicatamente le cupolette dallo stampo [1]; poi riponetele di nuovo all'interno e con il sac-à-poche forate la base e farcite le cupolette con abbondante crema [2]. L'avanzo di crema servirà per fare la glassa. Sformatele nuovamente [3] 
e trasferitele su un vassoio. Inzuppatele con la bagna al limoncello [4]; per comodità prima potete trasferirla in una bottiglia per bagne. Poi ponete le cupolette in freezer per almeno 1 ora. Quindi occupatevi di preparare la glassa di copertura. Riprendete l'avanzo di farcitura e aggiungete poi 300 gr di panna montata [5] e mescolate il tutto. Unite poi il latte ben freddo poco per volta [6]
e mescolate fino ad ottenere una consistenza fluida e liscia [7]; dovrete regolarvi sulla consistenza della crema per capire quanto latte aggiungere. A questo punto tuffate ciascuna cupoletta all'interno della crema [8] e poi eliminando l'eccesso di crema [9]
trasferitele man mano su un piatto [10]. Decorate le delizie con la panna rimasta [11] e con le scorze di limone [12]. Trasferite in frigorifero e lasciate riposare per almeno 6 ore prima di servirle. 