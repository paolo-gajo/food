Per realizzare i muffin al cacao variegati con gocce di cioccolato bianco per prima cosa ponete le gocce di cioccolato bianco su un vassoio e poi trasferitele in freezer a congelare. In una ciotola ponete il burro a pezzetti ammorbidito unite lo zucchero [1], lavorate il composto con le fruste elettriche [2], poi aromatizzate con la scorza grattugiata di 1 limone non trattato [3] e un pizzico di sale, continuate a lavorare il tutto finché non diventa cremoso.
A parte in un’altra ciotola rompete le uova e incorporate 195 g di latte (latte e uova devono essere a temperatura ambiente) [4]; sbattete il composto e unitelo a quello con il burro [5], mescolate con le fruste finché l’impasto non sarà liscio e spumoso. Setacciate direttamente nell’impasto la farina [6],
il bicarbonato [7] e il lievito [8]. Mescolate con le fruste [9] per ottenere un impasto senza grumi.
Dividete l’impasto in due ciotole [10], in una aggiungete il cacao setacciato [11] e 30 gr di latte [12], in modo che abbia la stessa consistenza di quello chiaro e una resa simile in cottura;
infine unite le gocce di cioccolato bianco precedentemente congelate e infarinate [13]. Otterrete così due impasti bicolore [14], Mescolate per amalgamare il composto. Trasferite gli impasti in due distinte sac-à-poche usa e getta senza bocchetta [15],
per ottenere un effetto variegato, inserite a loro volta le due sac-à-poche in una sac-à-poche più grande [16], praticate un taglio sulla punta e versate l’impasto in uno stampo da 12 muffin rivestito con i pirottini di carta, l’impasto deve arrivare fino al bordo [17]. Cuocete i muffin in forno statico a 180° per 30 minuti (o in forno ventilato a 160° per 20 minuti). A cottura ultimata sfornate i vostri muffin al cacao variegati con gocce di cioccolato bianco e lasciateli intiepidire prima di gustarli [18].