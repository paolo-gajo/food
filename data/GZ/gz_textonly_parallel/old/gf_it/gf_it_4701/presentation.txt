"Cosa preparo per sorprenderli?", quanti di voi hanno esclamato almeno una volta questa frase? Specialmente per coloro che ospiteranno degli amici con dei palati esigenti oppure quelli che magari vogliono fare una cena, come si suol dire, pettinata, cioè con portate dall'allure sofisticata e chic. Non preoccupatevi abbiamo la ricetta che fa al caso vostro! Si tratta di una profumatissima e saporita tartare di ricciola con salsa al mango. Un secondo piatto, volendo anche un ricco antipasto, che non solo stupirà appunto grazie al suo aspetto ma anche con il suo gusto. Il sapore delicato e fresco della ricciola viene esaltato dalla salsa al mango che presenta diverse note dall'agrodolce fino al piccante. Una vera sorpresa per il vostro palato specialmente se ad accompagnare ci sarà una dadolata di verdure al forno, tutte rigorosamente di stagione, e magari del pane fatto in casa che farà sentire subito a proprio agio gli ospiti che arriveranno. Bene, siete pronti a preparare con noi la tartare di ricciola con salsa al mango? Noi si, iniziamo!