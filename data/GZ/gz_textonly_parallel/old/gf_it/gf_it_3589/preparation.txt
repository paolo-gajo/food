Per preparare i krapfen salati con patate e Emmentaler, per prima cosa lessate le patate, scolatele e passatele al passaverdure (o schiacciapatate) [1]. Sciogliete nell’acqua il lievito [2] e il malto [3].
Setacciate i due tipi di farina in una ciotola capiente e aggiungete il lievito sciolto [4], l’uovo, le patate schiacciate [5] e l’olio [6].
Impastate con le mani e aggiungete il sale [7]; continuate ad impastare fino ad ottenere un impasto liscio e omogeneo [8]. Mettete l’impasto in una ciotola coperta con della pellicola [9] e lasciate lievitare per circa 2 ore in forno spento e chiuso con la luce accesa.
Intanto tagliate il formaggio a cubetti [10]. Quando l'impasto sarà raddoppiato di volume [11], trasferitelo su di una spianatoia infarinata e dividetelo a metà [12].
Stendete con il mattarello il primo pezzo in una sfoglia alta mezzo centimetro [13] e con un coppa pasta dal diametro di 5 cm ricavate 20 cerchi [14]. Poneteli su una leccarda da forno o su un vassoio ricoperto con la carta forno e leggermente infarinato. Spennellateli con l’albume [15] e
farciteli con un cubetto di Emmentaler [16]. Stendete anche l’altra metà dell’impasto allo stesso modo e ricavate lo stesso numero di cerchi quindi poneteli sopra gli altri, premendo leggermente i bordi per sigillarli [17]. Coprite la leccarda con la pellicola e riponetela in forno a lievitare ancora per un'ora [18].
Riscaldate l'olio di semi (la temperatura deve essere circa 180°) e quando i vostri krapfen saranno gonfi [19], friggeteli in olio caldo (180°) per qualche minuto, girandoli in modo che si dorino da entrambi i lati [20]. Scolateli e metteteli su un vassoio con carta assorbente [21]. Prima di servirli spolverizzate con sale e pepe nero: i krapfen salati con patate e Emmetaler sono pronti per essere gustati!