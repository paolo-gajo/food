Per realizzare le penne ai carciofi e pomodoro, per prima cosa occupatevi della pulizia dei carciofi: sfogliate il carciofo eliminando le foglie esterne più coriacee [1], tagliate la punta che è più dura. Ora eliminate la parte finale del gambo [2], che anche in questo caso è quella più dura. Tagliate via eventuali spine presenti, quindi con uno spelucchino rimuovete lo strato esterno e fibroso del gambo [3].
Tagliate a metà i carciofi [4], eliminate la barbetta che si trova a all'interno e riduceteli a listarelle spesse circa 1 cm [5]. Ora occupatevi del sugo: in un tegame scaldate l’olio di oliva e aggiungete l’aglio intero sbucciato per insaporire [6].
Versate i carciofi [7], salate [8], pepate e lasciate rosolare per 5 minuti. A questo punto aggiungete i pomodorini pelati [9]
e allungate con l’acqua [10]. Lasciate cuocere il sugo con i carciofi per 15 minuti. Intanto portate al bollore una pentola colma di acqua salata per la cottura della pasta. Quando il sugo sarà cotto, eliminate l’aglio con una pinza da cucina [11]. Non appena l’acqua inizierà a bollire, versate le penne [12] e cuocetele al dente per il tempo indicato sulla confezione.
A cottura ultimata scolate le penne con una schiumarola direttamente nel tegame con il sugo [13]. Fate insaporire la pasta per un paio di minuti, quindi spegnete il fuoco e profumate con le foglioline di basilico fresco [14] e servite le penne ai carciofi e pomodoro ben calde [15].