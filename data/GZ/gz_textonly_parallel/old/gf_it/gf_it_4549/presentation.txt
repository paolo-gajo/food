La cucina tradizionale italiana può vantare numerose ricette a base di carciofi. Questo ortaggio dal sapore deciso e ricco di nutrienti è molto amato e si ritrova infatti in tanti piatti tipici: dai fragranti carciofi alla giudia ai saporiti carciofi ripieni, le varianti sono infinite e una più gustosa dell’altra. Noi qui vogliamo stuzzicare il vostro palato con delle penne ai carciofi e pomodoro, un primo piatto che esalta con semplicità il gusto di questi fiori nutrienti e dalle molteplici proprietà benefiche. Non c'è niente di meglio per deliziarsi di una pietanza sfiziosa ma al tempo stesso genuina che vi permetterà di portare in tavola i frutti della stagione invernale.