La full breakfast è la tipica colazione inglese, composta per la maggior parte delle volte da un vero e proprio menù completo. Accanto a uova, bacon e formaggi possiamo trovare un altro piatto tipico anglosassone, il porridge: una "pappa d'avena" servita al naturale o guarnita con frutta fresca, secca, sciroppo d'agave, marmellate o con i semi più vari. Per la colazione di oggi la nostra scelta è ricaduta sul porridge mirtilli e pistacchi, per iniziare la giornata in maniera nutriente senza rinunciare al gusto, con una nota cromatica che saprà risvegliare i vostri sensi! Se ancora non conoscete questa preparazione cremosa, versatile e saporita lasciate il muesli da parte questa mattina e provate il porridge mirtilli e pistacchi!