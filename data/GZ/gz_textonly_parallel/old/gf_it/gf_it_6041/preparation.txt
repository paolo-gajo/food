Per preparare il plumcake salato, iniziate setacciando in una ciotola la farina e il lievito [1], aggiungete quindi il Grana Padano grattugiato finemente [2]. Amalgamate bene gli ingredienti ed incorporate il leerdammer grattugiato [3]
e la pancetta affumicata a cubetti [4], mescolate il tutto. Aggiungete poi l’olio extravergine d'oliva a filo [5]. In un’altra ciotola sbattete le uova con la panna e il latte [6],
salate e pepate [7] e aggiungete il liquido così ottenuto al composto di farina, formaggi e pancetta. Mescolate con un cucchiaio di legno fino a che gli ingredienti non saranno ben amalgamati [8]. Imburrate e infarinate uno stampo da plumcake dalla capacità di un litro e ponetevi l’impasto. Livellatelo con il dorso di un cucchiaio [9] ed infornate in forno già caldo a 180°C per 45/50 minuti, facendo la prova dello stecchino per verificarne la cottura. Quando il plumcake salato sarà cotto aspettate che sia tiepido prima di estrarlo dallo stampo, fatelo poi raffreddare completamente su una gratella. Servite il vostro plumcake salato a fette!