La colazione perfetta? Latte, caffè, una spremuta di arancia e soffici brioches, come quelle che vi proponiamo in questa ricetta: le brioches allo yogurt senza uova. Il procedimento è quello classico delle brioches, ma la morbidezza e la consistenza perfette vengono raggiunte usando lo yogurt greco nell'impasto al posto delle uova. Il risultato vi sorprenderà, perchè queste piccole brioches sono ideali sia da tuffare nel latte semplici che da farcire con confetture o crema di nocciole e si mantengono soffici anche per un paio di giorni, se ben conservate. Noi abbiamo deciso di modellare l'impasto nella più tradizionale forma delle brioches, a mezze lune o "cornetti" e in tante deliziose nastrine, decorate con una spolverata di zucchero di canna. La lunga lievitazione verrà ripagata dalla straordinaria morbidezza di queste piccole brioches: un modo davvero squisito per iniziare la vostra giornata!