Per preparare la pasta alla cucunciata partite dal peperone: mettetelo a grigliare su una piastra o in forno a 230° per circa 20 minuti [1]. Nel frattempo occupatevi del sugo: lavate i pomodorini e tagliateli a metà [2], lavate e tagliate la melanzana a cubetti di 1 cm [3].
Versate in una padella antiaderente un filo d’olio e a fiamma bassa fate imbiondire uno spicchio d’aglio [4]. Fate rosolare la melanzane nella padella con l’aglio [5]. Quando le melanzane saranno ben dorate, aggiungete i pomodorini [6].
Lasciate andare a fiamma media fino a che non si saranno cotti bene [7]. Nel frattempo, in un bicchiere alto e stretto, versate i cucunci dissalati [8] e le acciughe [9].
Versate anche 40 g di olio [10], un pizzico di sale e di pepe [11], e frullate con un mixer a immersione [12].
Dovrete ottenere una consistenza cremosa [13]. Nel frattempo il peperone sarà pronto [14], lasciatelo raffreddare qualche minuto e spellatelo, poi tagliatelo a pezzetti di circa 2-3 cm eliminando i semi [15].
Versatelo in padella insieme al sugo di melanzane e pomodori [16]. Fate cuocere gli spaghetti in acqua bollente e salata per il tempo indicato sulla confezione [17]. Eliminate lo spicchio d'aglio dal sugo [18].
Scolate la pasta direttamente nella padella con il condimento [19], aggiungete quanto basta di acqua di cottura [20] e le olive nere [21].
Per ultimo versate il composto di acciughe e cucunci [22]. Profumate con il basilico fresco [23] e insaporite con Pecorino a piacere, mescolate bene e impiattate. La vostra pasta alla cucunciata è pronta per essere servita [24].