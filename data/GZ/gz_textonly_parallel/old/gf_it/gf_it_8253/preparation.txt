Per preparare la focaccia morbida per prima cosa versate il lievito sbriciolato nell’acqua [1] e mescolate fino a completo scioglimento [2]. Versate la farina nella ciotola della planetaria dotata di gancio [3].
Unite l’acqua con il lievito [4] e iniziate ad impastare a velocità bassa. Aggiungete il sale [5] e infine l’olio a filo [6].
Quando l’impasto sarà ben liscio e omogeneo, arrestate la planetaria. Ci vorranno circa 10 minuti [7]. Oleate con un filo d’olio il piano di lavoro [8], quindi rovesciate l'impasto [9].
Lavoratelo con le mani [10] giusto il tempo di conferirgli una forma sferica [11]. Trasferitelo quindi in una ciotola e coprite con pellicola [12].
Lasciate lievitare per 2 ore a temperatura ambiente. Trascorso questo tempo riprendete l’impasto lievitato [13], ungete accuratamente con l’olio una teglia alta 5 cm con 26 cm di diametro [14]. Ponete al centro l'impasto e stendetelo su tutta la superficie della teglia con le mani [15].
Coprite con la pellicola [16] e lasciate lievitare per 1 ora in forno spento con la luce accesa (sempre a una temperatura compresa tra i 25°-28°). Intanto preparate una salamoia miscelando l’acqua con l’olio [17] [18].
Trascorso il tempo di lievitazione, riprendete l'impasto e pressate la superficie con la punta delle dita per creare i tipici buchi della focaccia [19], quindi distribuite sopra la salamoia [20] e i fiocchi di sale [21].
Aggiungete anche gli aghi di rosmarino [22] e cuocete in forno ventilato preriscaldato a 200° per 40 minuti. Una volta cotta sfornate la vostra focaccia morbida [23], fatela intiepidire e sformatela quindi servitela ancora calda [24]!