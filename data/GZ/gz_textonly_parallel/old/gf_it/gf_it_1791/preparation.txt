Per preparare l’arrosto freddo di tacchino, iniziate lavando e tagliando le verdure per il fondo. Pelate il sedano e tagliatelo grossolanamente [1], lavate le carote, pelatele e tagliatele a rondelle spesse circa 2 cm [2]. Infine mondate e affettate la cipolla [3] e mettete tutto da parte.
Ora occupatevi delle verdure per il ripieno: lavate le zucchine con cura, asciugatele e tagliatele a fette spesse mezzo centimetro per il lato della lunghezza [4]. Ora sciacquate e mondate le carote, pelatele con un pelapatate [5] e tagliatele longitudinalmente a fette spesse mezzo centimetro [6].
Poi fate scaldare una griglia e, una volta calda, grigliate le fette sottili di zucchina [7] e carota [8] da entrambi i lati fino a che non risulteranno leggermente abbrustolite ma morbide. Dopodichè passate alla composizione dell’arrosto: ponete la fetta di tacchino su un tagliere e aromatizzatela con sale, pepe a piacere e foglioline di timo [9].
Quindi formate uno strato con le fette di zucchina grigliate [10], proseguite con le fette di carote grigliate [11] e le foglie di spinaci fresche che avete sciacquato in precedenza sotto acqua corrente [12].
Aggiungete anche le fette di prosciutto cotto [13] e dopo aver tagliato la provola affumicata a fette sottili, disponetele sugli altri strati [14]. Iniziate quindi ad arrotolare delicatamente la fetta di tacchino, pressando bene con le mani per far sì che il ripieno non fuoriesca [15].
Ora munitevi dello spago da cucina e legate l’arrosto che avete formato: passate lo spago prima sotto e poi sopra la carne, per il senso della lunghezza, fermando bene i capi del filo all’estremità e lasciando una parte di spago leggermente più lunga [16]. Utilizzate lo spago più lungo e procedete tornando indietro lungo il lato opposto e poi formate un nodo all’estremità così da creare la base per la vostra legatura. Per formare la gabbia prendete lo spago, create un'asola tenendo ferma la base della stessa con le dita [17] e infilate la mano nell'asola e girate un paio di volte la corda, quindi fate passare la carne nell’asola ottenuta. Fermate bene la base del cappio stringendo l’anello creato intorno alla carne e tirando leggermente lo spago verso l’alto per stringere il nodo e ripetete questa operazione su tutta la lunghezza della carne [18]. Per effettuare questa operazione al meglio, consultate la nostra Scuola di cucina: come legare l’arrosto.
Dopodichè prendete una pentola capiente, versateci un filo d’olio assieme ad un mazzettino di timo e rosmarino e aggiungete l’arrosto legato [19]. Fatelo scottare da entrambi i lati, quindi irroratelo con il brodo vegetale [20] e unite anche le verdure per il fondo che avevate messo da parte [21]. Per scoprire come preparare e conservare il brodo vegetale, leggete la nostra Scuola di cucina: brodo vegetale.
Coprite la pentola con un coperchio [22] e lasciate cuocere per 1 ora e 30, rigirando l'arrosto di tanto in tanto, fino a quando le verdure del fondo non si saranno stufate e ammorbidite e l’arrosto non risulterà sodo e ben rosolato [23]. Quando l’arrosto avrà raggiunto la cottura, trasferitelo in un piatto per farlo raffreddare, versate le verdure assieme al fondo di cottura in un mixer [24].
Frullate fino ad ottenere un composto omogeneo [25] e se la salsa risulta ancora liquida, trasferitela in una padella e cuocete a fuoco lento, in modo che si rapprenda. Ora ponete l’arrosto raffreddato su un tagliere [26] e tagliatelo a fette spesse circa 1/2 centimetro [27]. Non vi resta che servire l’arrosto freddo di tacchino sia caldo che freddo con la salsina di accompagnamento!