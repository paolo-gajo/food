Per preparare la pasta per la pizza abbiamo scelto di impastare il tutto a mano, ma se preferite utilizzare l’impastatrice potrete seguire gli stessi procedimenti, utilizzando il gancio a velocità medio bassa. Come prima cosa versate le due farine in una ciotola [1], sbriciolate il lievito all'interno [2] e versate l'acqua poco per volta [3]. La temperatura ideale dell'acqua è di 25°.
Mescolate man mano con un mestolo di legno [4] e quando avrete aggiunto quasi tutta l'acqua aggiungete anche il sale [5]. Continuate ad aggiungere l'acqua iniziando ad impastare con le mani, per amalgamare gli ingredienti [6].
Infine trasferite l’impasto sul piano da lavoro e lavoratelo con le mani fino a che non sarà liscio e omogeneo [8]. A questo punto lasciatelo riposare sul piano di lavoro per una decina di minuti coprendolo con la ciotola [18]. Una volta riposato dategli una piccola piega: immaginate che la sfera sia divisa in 4 parti, prendete l’estremità di ognuna, tiratela delicatamente e ripiegatela verso il centro [9]. 
Una volta fatte le 4 pieghe rigirandolo su se stesso [10] dategli la forma di una sfera [11]. Trasferite l'impasto così formato in una ciotola, coprite con pellicola trasparente [12] e lasciate lievitare. Per comodità potete mettere la ciotola in forno spento ma con la luce accesa, così l’interno raggiungerà la temperatura di 26-28°, ideale per la lievitazione; in alternativa potete anche tenere la bacinella in un luogo caldo. I tempi sono approssimativi poiché ogni impasto, la temperatura e le condizioni metereologiche influenzano la lievitazione: mediamente l’impasto dovrebbe impiegare 6 ore a raddoppiare di volume.
Trascorso il tempo della lievitazione, l'impasto sarà bello gonfio [13], quindi trasferitelo sul piano da lavoro e dividetelo con un tarocco in 3 pezzi da 265 g [14]. Se dovesse servirvi, potete infarinare leggermente il piano di lavoro. Ora prendete ciascuna porzione e come fatto prima sollevate un lembo di pasta e portatelo verso l'interno. Ripetete la stessa operazione per gli altri 3 lembi di pasta [15].
Capovolgete l'impasto e procedete con la pirlatura: pirlare l'impasto significa farlo girare con le mani sul ripiano di lavoro portandolo verso di voi e poi allontanandolo ripetutamente fino ad ottenere una sfera liscia e regolare [17]. Trasferite man mano i panetti in una cassetta per pizza precedentemente unta [17] e coprite con il suo coperchio [18]. 
Lasciateli riposare per altri 30 minuti [24]. Nel frattempo posizionate nel forno la pietra refrattaria, sistematela in alto. Accendete il forno portando la temperatura a 250° e azionando la modalità statica. Ora utilizzando un tarocco sollevate delicatamente il primo panetto [20]. Trasferitelo su un piano con abbondante semola e aggiungete ancora un po' di semola in superficie. Con la punta delle dita schiacciate il panetto al centro [21].
Continuate in questo modo facendo un movimento rotatorio in modo da allargare l'impasto [22]. Non schiacciate mai i bordi, e proseguite sino ad ottenere un disco da 28 cm [23]. Trasferite l’impasto sulla pala, avendo cura di non rovinarlo [24]. 
Ora aiutandovi con un cucchiaio stendete la passata di pomodoro sulla pizza, lasciando un bordo libero [25]. Infornate, facendo scivolare delicatamente la pizza sulla pietra refrattaria e lasciate cuocere per circa 6 minuti. Nel ftrattempo tagliate la mozzarella a bastoncini [26] o sfilacciatela con le mani. Poitete strizzarla delicatamente in modo che non rilasci troppa acqua in cottura [26]. Trascorsi i 6 minuti, sempre utilizzando la pala sfornate la pizza [27]. 
Sistemate sopra i bastoncini di mozzarella [28] e infornatela per altri 6 minuti circa. Quando sarà ben dorata sfornatela, aggiungete le foglie di basilico [29], se gradite un filo d'olio e servite [30]. Preparate così anche le altre due pizze e gustatele calde.