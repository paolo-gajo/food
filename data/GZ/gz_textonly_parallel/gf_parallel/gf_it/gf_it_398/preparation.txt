Per preparare le costine glassate con salsa bbq iniziate mescolando insieme le spezie per la carne e distribuitene circa la metà su un lato [1]. Massaggiate accuratamente in tutti i punti [2]. Girate il pezzo, versate la restante parte e massaggiate nuovamente [3].
Sistemate il pezzo di carne in una placchetta, coprite con pellicola [4] e lasciatela riposare in frigorifero per almeno due ore. Intanto passate alla salsa bbq: tritate finemente la cipolla [5] e l'aglio [6].
Versate entrambe in un pentolino con un po' d'olio al suo interno [7]. Fate imbiondire mescolando spesso. A questo punto potrete unire, sempre mescolando, e in quest'ordine: lo zucchero di canna [8] e la paprika dolce e piccante [9].
Versate poi la worchester sauce [10], l'aceto [11] e la senape [12].
Aggiungete ora il pepe nero [13], lo sciroppo d'acero [14] e in ultimo il ketchup [15].
Aggiustate di sale senza esagerare [16] e cuocete la salsa per circa 5 minuti, per far insaporire e addensare. Spegnete il fuoco e frullate con l’aiuto di un minipimer [17]. Riprendete la carne e togliete la pellicola [18].
Coprite con alluminio [19] e cuocete le costine in forno statico preriscaldato a 200° per circa 1 ora e mezza [20]. Trascorsi 90 minuti togliete l'alluminio e proseguite la cottura per circa 30 minuti in modo tale che si asciughino leggermente i liquidi [21].
A questo punto mancano ancora 30 minuti di cottura stavolta però la superficie delle costine andrà spennellata, con parte della glassa [22]. Il procedimento è molto semplice: ogni 5 minuti dovreste estrarre la teglia [23] e spennellare la superficie con la salsa che di volta in volta risulterà sempre più caramellata [24].
Andate avanti così [25] fino a ultimare la salsa e la cottura [26]. Ecco pronte le vostre costine glassate con salsa bbq, servitele con un po' di salsa se vi è avanzata [27].