La tradizione italiana della cucina marinara vanta numerose ricette importanti come gli spaghetti alle vongole o il sautè di cozze e vongole fino a finire alle prelibatezze regionali, come il brodetto fanese o la fregola con le arselle, per citarne solo qualcuno. Ma in tantissimi ristoranti non può mancare un classico primo piatto estivo: vi sarà capitato di leggere o assaporare gli spaghetti allo scoglio. Perché non provare a farli a casa allora? In un piatto sono concentrati tutti i profumi del Mediterraneo, perfetto anche per festeggiare la vigilia di Natale: gli spaghetti vengono risottati in padella per assorbire il sapore del pesce e risultare ancora più appetitosi! Esistono innumerevoli versioni di questa prelibatezza: noi vi proponiamo la nostra, con vongole e cozze insieme alla prelibata carne degli scampi! Ma voi sentitevi liberi di aggiungere o sostituire gli ingredienti con lupini, cannolicchi, seppioline, polipetti e gustare così degli spaghetti allo scoglio sempre diversi, ma soprattutto sempre più buoni!