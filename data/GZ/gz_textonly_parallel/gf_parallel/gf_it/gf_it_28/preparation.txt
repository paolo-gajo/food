Per preparare la caipiroska all’anguria cominciate eliminando le due estremità del frutto. Fate attenzione poiché una delle due sarà la base del contenitore, quindi fate un taglio molto stretto e ben preciso [1]. Poi eliminate anche l’altra parte, effettuate un taglio più grande e conservate l’estremità [2]. Aiutandovi con un cucchiaio scavate l’interno dell’anguria raccogliendo tutti i pezzi di polpa in un recipiente [3].
Scavate accuratamente l’interno eliminando tutti i semi ed eventuali filamenti di polpa, se preferite aiutatevi con un panno leggermente bagnato, e levigate le superfici all’interno [4], poi coprite il recipiente con pellicola trasparente e riponete in frigorifero [5]. Nella centrifuga versate la polpa scavata dell’anguria [6]
e azionate la macchina ponendo un recipiente al di sotto, in modo da poter raccogliere il succo estratto [7] pesate il composto e aggiungete uguale quantità di vodka [8]. Riprendete l’anguria e incidetela in un punto ben preciso con un utensile appuntito, come uno scavino o una lama [9].
Sarà il foro d’entrata del piccolo rubinetto che inserirete, quindi il foro dovrà essere fatto piuttosto in basso [10]. Inserite il rubinetto, o spillatore, all’interno dell’anguria facendo attenzione che all’interno del beccuccio non si sia incastrata delle polpa, che eventualmente eliminerete [11]. A questo punto versate il succo d’anguria mescolato con la vodka all’interno del vostro contenitore con rubinetto [12].
Preparate la base pestata del cocktail, quindi tagliate i lime a metà. Utilizzate mezzo lime per ogni bicchiere che preparerete: tagliate ulteriormente le metà in 2 spicchi [13] e versate all’interno dei tumbler [14]. Aggiungete lo zucchero di canna e pestate aiutandovi con un pestello [15].
Versate il succo di limone nel bicchiere [16] e sistemate il bicchiere al di sotto dell’anguria con succo di anguria e vodka e lasciatela scorrere all’interno del tumbler [17] e poi mescolate il tutto [18].
Per decorare i bicchieri scavate l’interno dell’estremità che avete eliminato inizialmente e ricavate 3 piccole sfere per ogni bicchiere [19], e su un bastoncino di legno sistemate prima una fettina di lime e poi le sfere d’anguria [20]. Infine decorate la vostra caipiroska all’anguria con 6 cubetti di ghiaccio per ogni bicchiere e la decorazione con lime e sfere d’anguria [21]!