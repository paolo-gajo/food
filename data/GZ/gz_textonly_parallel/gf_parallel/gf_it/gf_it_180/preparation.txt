Per preparare i ravioli ricotta e spinaci al burro e salvia iniziate con la sfoglia di pasta fresca all’uovo per i ravioli ricotta e spinaci. Prendete una ciotola capiente e versate la farina (potete rimanere indietro di circa 50 g rispetto alla dose consigliata, in modo da aggiungerne man a mano al bisogno se l'impasto risultasse troppo appiccicoso) [1], le uova e il tuorlo leggermente sbattuti, in totale dovranno essere 124 g [2]: amalgamate bene gli ingredienti impastando con le mani fino ad ottenere un composto omogeneo.
Trasferite su un piano di lavoro di lavoro leggermente infarinato: continuate a lavorare energicamente l'impasto fino ad ottenere una consistenza compatta ed elastica. Formate una palla con l’impasto e copritela con pellicola alimentare trasparente affinché non si secchi [4]. Mettetela a riposare per almeno 30 minuti in un luogo fresco, lontano da correnti di aria per evitare che si secchi. Mentre la pasta fresca riposa, dedicatevi al ripieno dei ravioli. Prendete una padella antiaderente in cui verserete gli spinaci ben sciacquati. Accendete il fuoco a fiamma bassa e fateli appassire coprendo con coperchio [6].
Gli spinaci dovranno cuocere fino a che non saranno ben morbidi [7]: a questo punto potete scolarli e strizzarli bene per fare in modo che rilascino tutti i liquidi in eccesso [8] ed evitare così che l’impasto dei ravioli risulti troppo liquido. Prendete un’altra ciotola: versate ricotta e formaggio grattugiato [9].
Aromatizzate con della noce moscata [10] e unite gli spinaci [11]: mescolate bene gli ingredienti e trasferite il composto in una sac-à-poche usa e getta (a cui potrete tagliare la punta piuttosto larga) [12]. Tenetela da parte.
Riprendete il panetto di pasta fresca e togliete la pellicola. Dividete in due  l'impasto e dopo averlo infarinato leggermente con semola rimacinata, tirate il primo con la macchina per tirare la sfoglia (conservate l'altro pezzo avvolto in pellicola) [13]. Fate passare il panetto tra i rulli della macchina tira sfoglia, impostando la macchina dal rullo più largo al più penultimo più stretto fino ad ottenere una sfoglia rettangolare che avrà circa 2 mm di spessore e 10 cm di larghezza. Poi tirate anche il secondo panetto di impasto. Adagiateli su un piano di lavoro leggermente infarinato con farina di semola rimacinata. Poi con la sac-à-poche create dei piccoli mucchietti di ripieno, a circa 3 cm di distanza gli uni dagli altri [14]. Spruzzate, o se preferite spennellate, con poca acqua i bordi della sfoglia: questo permetterà di far aderire l'altra sfoglia usata per la copertura [15].
Adagiate l'altra sfoglia, facendo combaciare e aderire i bordi [16]: per evitare una rottura del ravioli in cottura fate fuoriuscire l’aria tra un raviolo e l’altro, esercitando una leggera pressione con le dita dal centro del raviolo riempito con l’impasto verso l’esterno [17]. Quindi prendete una rotella tagliapasta dentellata e ricavate 24 ravioli di 4x4 cm [18].
Mano a mano che create i ravioli disponeteli su un vassoio leggermente infarinato con farina di semola e distanziati tra loro affinché non attacchino [19]. Portate ora a bollore un tegame con acqua salata e tuffate i ravioli in essa non appena sarà a bollore [20]. Mentre i ravioli ricotta e spinaci cuociono fate sciogliere a fiamma molto bassa il burro [21].
Spezzettate grossolanamente in padella anche le foglie di salvia ben sciacquate [22] e amalgamate gli ingredienti [23]. A questo punto i ravioli che riaffiorano in superficie saranno pronti [24].
Trasferiteli con una schiumarola direttamente nella padella con il condimento [25] per insaporirli pochi istanti. Aggiungete se necessario un mestolo di acqua calda [26] perchè il condimento non si asciughi troppo [26] e ultimate la cottura. Infine impiattate i vostri ravioli ricotta e spinaci al burro e salvia e deliziate i vostri ospiti [27]!