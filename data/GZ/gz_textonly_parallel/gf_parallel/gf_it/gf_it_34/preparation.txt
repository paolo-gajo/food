Per preparare il minestrone di verdure iniziate lavando e asciugando le verdure. Quindi prendete la zucca e privatela della buccia esterna con un coltello dalla lama grande [1]. Eliminate i semi ed i filamenti interni, aiutandovi con un cucchiaio [2]. Quindi tagliatela a fettine di uguale spessore e poi a cubetti di circa 1 cm di lato [3].
Lavate e spuntate le zucchine, tagliatele a fettine [4] e riducetele in cubetti [5].Prendete poi il cavolfiore, tagliatelo a metà, eliminate il torsolo centrale e ricavatene le cimette [6].
Successivamente sfogliate il porro della parte esterna più verde, quindi tagliatelo a rondelle sottili [7]. Prendete le patate e sbucciatele [8], tagliatele a fette non troppo sottili.Poi da queste ultime ricavatene dei dadini [9].
Procedete con i pomodori: eliminate il picciolo e tagliateli a fettine [10].Poi riducete anche i pomodori a cubetti [11].Infine preparate gli ingredienti per il soffritto: tritate finemente la cipolla [12].
Spuntate e pelate le carote, quindi ricavatene delle listarelle, poi tritatele a coltello [13].Tritate finemente anche il sedano [14]. Per finire legate con uno spago i rametti di rosmarino con le foglie di alloro per creare un mazzetto aromatico [15].
Ora tutti gli ingredienti per preparare il minestrone di verdure sono pronti. In una pentola capiente munita di coperchio versate l’olio [16], le carote, il sedano, la cipolla e il porro [17] e fate rosolare dolcemente per una decina di minuti, mescolando spesso. Una volta che le verdure del soffritto saranno intenerite unite il mazzetto odoroso [18]. 
Unite anche la zucca [19], le patate [20] e i cavolfiori [21] e i fagioli.
Coprite con acqua le verdure [22], chiudete con il coperchio [23] e cuocete per 25 -30  minuti dal bollore. Trascorso questo tempo aggiungete le zucchine [24].
Unite anche i piselli [28], i pomodori [29], regolate la consistenza aggiungendo dell'acqua e aggiustate di sale e pepe [30]. Proseguite la cottura per 5-10 minuti a seconda della consistenza che desiderate.
Rimuovete il rametto odoroso [31]. Il minestrone è pronto [32], servitelo  con un filo d’olio e una macinata di pepe a piacere [33].