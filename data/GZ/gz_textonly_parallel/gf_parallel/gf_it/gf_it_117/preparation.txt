Per realizzare gli spaghetti con crema di burrata e melanzane ponete in un mixer la burrata tagliata in pezzi [1], aggiungete poi anche le foglie di basilico [2], versate l’olio di oliva [3], sale e pepe.
Frullate il tutto fino ad ottenere una crema liscia ed omogenea [4], poi tenetela da parte in frigorifero. Lavate e spuntate la melanzana poi affettatela sottilmente (circa 1-2 mm) [5] e dalle fette ricavate delle striscioline tipo julienne [6]
Friggete le listarelle di melanzane in olio di semi per 3 minuti fino a che non risulteranno ben dorate [7]; per una cottura ottimale si consiglia di mantenere la temperatura dell’olio a 160° e per evitare di abbassare la temperatura è preferibile cuocere poche strisce alla volta (monitorate la temperatura tramite un termometro per alimenti). A cottura ultimata, estraete le melanzane dall’olio con una pinza da cucina e adagiatele su un vassoio rivestito con carta assorbente, che servirà ad assorbire l’olio in eccesso [8]. Nel frattempo, ponete sul fuoco una pentola colma d'acqua, salata a piacere, che servirà per la cottura della pasta. A parte, in un'altra padella, tostate i pinoli a fuoco vivace per due minuti o fino a quando non risulteranno dorati [9].
Una volta che l'acqua avrà raggiunto il bollore cuocete gli spaghetti per 9 minuti o poco meno del tempo riportato sulla confezione, devono risultare al dente [10]. Ora in un tegame largo versate la crema di burrata e basilico, stemperate con un mestolo di acqua di cottura degli spaghetti per rendere la crema più morbida [11]. Una volta cotti gli spaghetti, scolateli direttamente nel tegame con la crema [12], mescolate con un cucchiaio di legno per insaporire e scaldate a fuoco moderato pochi istanti, giusto il tempo di riscaldare il sugo.
Ora spegnete il fuoco e aggiungete anche le melanzane fritte, tenendone da parte qualcuna per la decorazione finale del piatto [13] e i pinoli tostati [14]. Servite gli spaghetti con crema di burrata e melanzane ben caldi, guarnendo i piatti con le listarelle di melanzane tenute da parte e qualche foglioline di basilico fresco [15]!