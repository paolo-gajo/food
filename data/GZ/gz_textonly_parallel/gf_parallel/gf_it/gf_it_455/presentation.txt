Non c’è cenone senza cotechino e lenticchie! Chi lo assaggia per scaramanzia, chi lo fa per tradizione e chi semplicemente ne apprezza l’intramontabile gusto! Per questa ragione abbiamo sperimentato tante sfiziose varianti sul tema: dalle raffinate millefoglie di cotechino alle più rustiche friselle, quello su crema di patate fino al cotechino in crosta che vi presentiamo qui. Tre strati dalle differenti consistenze da scoprire al primo taglio: all’esterno la sfoglia croccante della brisè, a seguire una crema vellutata di lenticchie che avvolge con gusto l'ultimo strato, ovvero il cuore morbido del cotechino. Divertitevi a decorare con motivi natalizi il vostro cotechino in crosta e in tavola sarà subito festa!Scoprite anche come preparare il cotechino in crosta di sfoglia con lenticchie!