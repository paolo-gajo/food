Al mattino non è sempre facile trovare la giusta carica per svegliarsi... ma con la ricetta del french toast scendere dal letto sarà un sogno! Non vedrete l'ora di alzarvi per gustarli! Nonostante il nome possa suggerire una provenienza francese, il french toast ha origini americane, dove è abitudine consumarlo per colazione o per il brunch. Le fette di pan brioche, ma anche pane raffermo o pancarré, vengono inzuppate in una pastella di latte e uova per poi essere fritte nel burro e guarnite con confettura, miele, creme, frutta o sciroppo d’acero, proprio come i pancake! Con la sua dolcezza e semplicità il french toast ha conquistato tutto il mondo, infatti esistono diverse versioni che cambiano da paese a paese: dalla Francia, dove troviamo il pain perdu, alla Spagna, patria delle Torrijas, fino a Hong Kong, dove si aggiunge spesso anche la salsa di soia, senza dimenticare il pane fritto dolce delle nostre nonne. Qualsiasi sia la versione che sceglierete di realizzare, il french toast è la colazione perfetta per un dolce risveglio!