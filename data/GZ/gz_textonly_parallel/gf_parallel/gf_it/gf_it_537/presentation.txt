La cotoletta di zucchine e scamorza è un secondo piatto vegetariano molto gustoso che non potrà mancare sulla vostra tavola estiva, magari insieme alle Cotolette di melanzane! Il segreto? La scamorza, che darà una nota in più alla classica zucchina panata rendendo l’impasto più soffice e saporito. La panatura dorata e croccante stuzzicherà i palati a prima vista. Questa ricetta, così sfiziosa e veloce da preparare, è perfetta anche per un aperitivo o uno stuzzichino da gustare in compagnia e sicuramente una variante più ricca al più semplice burger di zucchine. La cotoletta di zucchine e scamorza è ideale anche da portare come pietanza in occasione di un bel pic-nic all'aria aperta!