Per preparare i bocconcini di pollo con yogurt e curcuma, per prima cosa pulite il petto di pollo da eventuali cartilagini e ossicini e tagliatelo a cubetti di egual misura [1]. Trasferite il pollo in un contenitore, aggiungete il sale [2] e la farina [3] e mescolate bene per ricoprire la carne in modo uniforme.
Eliminate la farina in eccesso con un colino [4] e passate alla cottura. Scaldate l’olio in una padella, versate i pinoli [5] e tostateli per qualche minuto a fiamma vivace [5]. Quando i pinoli si saranno dorati, aggiungete i bocconcini di pollo infarinati [6], mescolate e lasciateli rosolare per qualche minuto sempre a fuoco vivace,
poi sfumate con l’acqua [7]. Nel frattempo preparate la salsa: unite la curcuma allo yogurt in una ciotola [8] e mescolate bene il composto [9].
Versate la salsa nella padella [10] e mescolate a fuoco dolce per qualche secondo, giusto il tempo di amalgamarla [11]. I vostri bocconcini di pollo con yogurt e curcuma sono pronti per essere serviti [12]!