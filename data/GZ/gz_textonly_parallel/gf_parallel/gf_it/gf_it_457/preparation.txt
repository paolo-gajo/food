Per preparare il tiramisù di colomba iniziate affettando proprio la colomba [1], successivamente con un coppa pasta dal diametro di 8 cm (andrà benissimo anche un bicchiere se non l’avete) coppate la colomba in modo da ottenete dei dischi [2] e disponeteli su una leccarda rivestita con carta forno [3].
A questo punto infornatele per 10 minuti a 160°, in modo da tostarle, girandole a metà cottura [4]. Nel frattempo preparate la crema: separate i tuorli dagli albumi in due recipienti [5] e con l’aiuto di uno sbattitore, frustate i rossi insieme allo zucchero [6].
Una volta ottenuta una spuma chiara e gonfia [7] aggiungete il mascarpone poco per volta con le fruste ancora in funzione [8]; quando il composto sarà bello spumoso aggiungete la scorza d’arancia grattugiata [9] e mescolate leggermente con una spatolina.
Nell’altro recipiente e con le fruste pulite sbattete anche gli albumi [10] fino a montarli a neve ben ferma [11], quindi aggiungeteli al composto di tuorli e mascarpone mescolando delicatamente, dal basso verso l’alto per non smontare la crema [12].
Tagliate a metà l’arancia e spremetela [13] , dopodiché versate il succo in un recipiente nel quale avrete posato un colino [14], in modo da filtrate accuratamente e non avere residui di polpa nel composto. Raccogliete il succo in una ciotolina versate il Grand Marnier [15] e mescolate bene con un cucchiaino.
Grattugiate il cioccolato su un tagliere [16] e tenetelo da parte. Passate ora alla composizione del tiramisù di colomba; prendete delle coppette del diametro di circa 8 cm e versate uno strato sottile di crema [17]. Per facilitarvi in questa operazione potete travasare la crema al mascarpone in un sac à poche. A questo punto posate il dischetto di colomba croccante nella coppetta dove avete appena messo la crema [18].
Con un cucchiaino aiutatevi ad inzuppare con la bagna al succo d'arancia lo strato di colomba [19], aggiungete di nuovo uno strato di crema [20] e spolverate abbondantemente con le scaglie di cioccolato fondente [21].
Ripetete di nuovo la stessa operazione alternando il dischetto di colomba tostato [22], inzuppato con la bagna all'arancia [23], e la crema; terminate con le scagliette di cioccolato grattugiato [24]. Conservate le coppette in frigorifero per almeno un'ora in modo che il tiramisù di colomba si compatti prima di servirle!