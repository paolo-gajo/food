Dolci o salate, le frittelle sono sempre deliziose! Amate da grandi e piccini si gustano volentieri in ogni periodo dell'anno... ma in vista delle vacanze natalizie abbiamo scelto di realizzare una variante a base di pesce, perfetta da proporre come antipasto per la cena della Vigilia. Le frittelle di baccalà sono veramente irresistibili: l'assaggio di questi bocconcini caldi e fragranti sarà d'obbligo. Una preparazione rustica per un piatto alternativo al baccalà fritto, in cui una delicata pastella custodisce il gusto unico dei cubetti di merluzzo. Preparatene in abbondanza e friggete queste frittelle al momento... il loro profumo attirerà tutti i vostri ospiti in cucina e sarà difficile farle arrivare in tavola. Queste frittelle di baccalà si mangiano come le ciliegie: una tira l'altra!