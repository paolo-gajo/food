Per preparare il croccante per prima cosa tostate la frutta secca: ponete su una teglia da forno i pinoli, i pistacchi, le mandorle e le nocciole [1], distribuiteli sulla teglia [2] e tostateli in forno statico preriscaldato a 180° per 5 minuti. Una volta tostata ponete la frutta secca su un tagliere e unite anche i gherigli di noci [3].
Tritate tutto grossolanamente con un coltello [4]. Versate il trito in una ciotola, aggiungete il sesamo [5] e mescolate. Occupatevi ora del caramello: in un pentolino versate l’acqua e lo zucchero [6].
Unite anche il succo di limone [7], mescolate con un cucchiaio [8] e fate sciogliere fino a quando lo sciroppo raggiungerà la temperatura di 140°. Prendete uno stampo quadrato senza fondo di 20x20 cm e adagiatelo su una leccarda rivestita con carta da forno [9].
Oliate il bordo interno dello stampo [10]. Nel frattempo lo sciroppo sarà diventato di colore ambrato e compariranno delle bollicine in superficie [11]. A questo punto aggiungete la frutta secca [12].
Mescolate per amalgamare [13] e lasciate cuocere ancora per 2-3 minuti. Versate il composto nello stampo [14], distribuitelo uniformemente con un cucchiaio di legno [15].
Lasciate raffreddare a temperatura ambiente per circa 10 minuti (risulterà ancora morbido e malleabile). Trascorso il tempo di riposo, prima di estrarre lo stampo, passate su tutto il bordo la lama di un coltello [16] così sarà più facile estrarre lo stampo [17] [18].
Rovesciate il croccante su un tagliere, eliminate la carta forno [19] e tagliatelo in 8 pezzi uguali [20]. Lasciate riposare finche le barrette non si saranno completamente compattate e indurite. Poi potete trasferire il croccante su un piatto da portata [21]!