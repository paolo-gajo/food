Per preparare l'angelica alle zucchine come prima cosa realizzate il lievitino: sciogliete il lievito di birra nell'acqua [1], trasferitelo in una ciotola dove avrete già versato la farina [2] e iniziate a impastare con le mani [3].
Trasferite il composto su un piano, dategli una forma sferica [4] e adagiatelo di nuovo all'interno della ciotola. Coprite con pellicola [5] e lasciate lievitare per un'ora a una temperatura di 26° o in forno spento con la luce accesa. Una volta raddoppiato di volume [6] potrete realizzare l'impasto.
Nella ciotola di una planetaria dotata di gancio versate la farina e il latte [7], poi unite lo zucchero [8] e il lievitino [9] e iniziate ad impastare il tutto.
Non appena avrete ottenuto un impasto omogeneo, iniziate ad aggiungere il burro morbido un pezzetto alla volta [10]. Lavorate sino a completo assorbimento [11], poi aggiungete anche il sale. Trasferite l'impasto su un piano e lavoratelo per qualche secondo con le mani, poi pirlatelo [12]
e sistematelo all'interno di una ciotola. Coprite con pellicola [13] e lasciate lievitare per 2 ore, a temperatura ambiente o in forno spento con la luce accesa. Nel frattempo occupatevi del ripieno: mondate lo scalogno e tagliatelo a fettine [14]. Spuntate le zucchine e tagliatele prima a metà nel senso della lunghezza [13]
e poi a fettine [16], in modo da ottenere delle mezzelune. In una padella versate un filo d'olio, aggiungete lo scalogno e lasciatelo appassire. Poi unite le zucchine [17] e regolate di sale e di pepe [18].
Aggiungete il timo e cuocete per circa 10 minuti [19]. Nel frattempo grattugiate il caciocavallo [20] e tostate le scaglie di mandorle in un tegame [21].
Non appena l'impasto sarà lievitato [22], trasferitelo sul piano di lavoro [23] e stendetelo con un mattarello fino ad ottenere un rettangolo 50x35 cm dello spessore di circa 4 mm [24].
Ricoprite l'intera superficie con le zucchine, il caciocavallo grattugiato [25], e le scaglie di mandorle [26]. Arrotolate partendo dal lato lungo [27], facendo attenzione a non far fuoriuscire il ripieno. Sigillate bene i bordi e lasciate rassodare in frigorifero per 30 minuti.
Poi riprendete il rotolo [28], dividetelo a metà per il lungo praticando un taglio da un'estremità all'altra con un coltello affilato [29]. Pizzicate le due parti ottenute a una delle due estremità, in modo da unirle [30],
poi intrecciate i due filoni mantenendo la parte tagliata verso l'alto così che il ripieno sia visibile [31]. Infine unite le due estremità in modo da formare una ciambella [32], che trasferirete delicatamente su una teglia foderata con carta forno. Emulsionate acqua e olio con una frusta [33]
e spennellate la superficie dell'angelica [34]. Cuocete in forno statico preriscaldato a 180° per 60 minuti, nel ripiano più basso, posizionando sopra un'altra placca in modo che non si colori eccessivamente. Sfornate [35] e lasciate intiepidire la vostra angelica alle zucchine prima di servirla [36]!