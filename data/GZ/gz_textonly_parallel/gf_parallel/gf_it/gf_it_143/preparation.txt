Per realizzare l’insalata di mare iniziate con la pulizia delle vongole: scartate quelle col guscio rotto o dischiuso, poi mettetele in una ciotola e coprite con acqua [1]. Aggiungete una manciata di sale grosso [2], mescolate delicatamente [3] e lasciate spurgare per un paio di ore, cambiando l'acqua di tanto in tanto.
Nel frattempo passate alla cottura del polpo: tagliate il sedano e le carote a tocchetti grossolani [4] e versateli in una pentola riempita con acqua abbondante insieme al prezzemolo [5] e alle foglie di alloro [6].
Aggiungete anche i grani di pepe [7] e portate a bollore. Immergete i tentacoli del polpo nell’acqua bollente per 4-5 volte [8]; in questo modo si arricceranno [9].
Poi immergete completamente il polpo nell’acqua, coprite con il coperchio [10] e fate sobbollire per 30-35 minuti, a fiamma media, schiumando ogni tanto le impurità che saliranno in superficie. Intanto pulite le cozze: staccate manualmente il bisso con un movimento energico [11] ed eliminate le incrostazioni e i cirripedi con la lama di un coltello, poi sciacquatele sotto l’acqua corrente sfregando bene i gusci con una paglietta di acciaio [12].
Mettete le cozze da parte e dedicatevi alla pulizia dei gamberi: eliminate la testa, le zampe [13] e la coda, poi rimuovete il carapace [14] ed estraete delicatamente l’intestino [15].
Passate alla pulizia dei calamari: separate la testa dal corpo ed eliminate la penna di cartilagine [16], poi rimuovete le pinne e la pelle [17]. Infine tagliateli ad anelli [18].
A questo punto controllate la cottura del polpo: infilzandolo con una forchetta al centro dovrà risultare tenero ma ancora sodo [19]. Trasferite il polpo in uno scolapasta e lasciatelo intiepidire, poi rimuovete le verdure dall’acqua di cottura [20] e versate i calamari. Fateli bollire per circa 4-5 minuti, a seconda della dimensione [21].
Versate anche i gamberi [22] e sbollentateli per 30 secondi, poi scolate il tutto [23] e tenete da parte. Trascorso il tempo di ammollo, scolate le vongole e battetele una ad una su un tagliere per assicurarvi che non vi siano residui di sabbia [24]. In tal caso bisognerà scartare le vongole che la contengono.
In una casseruola rosolate uno spicchio d’aglio con un filo d’olio, poi aggiungete le cozze [25] e le vongole [26] e coprite con un coperchio [27].
Cuocete a fiamma vivace per 5 minuti, giusto il tempo che si aprano [28]. Filtrate il tutto e raccogliete l'acqua di cottura in una ciotola: potrete utilizzarla per altre preparazioni. Eliminate i molluschi ancora chiusi e sgusciate gli altri in una ciotola, tenendone qualcuno intero per la guarnizione [29]. Riprendete il polpo oramai intiepidito e procedete con la pulizia: incidete la sacca all’altezza degli occhi per eliminarli [30].
Estraete le interiora dal capo [31] e rimuovete il becco posto nella parte inferiore, al centro dei tentacoli [32]. Tagliate i tentacoli a tocchetti di 2 cm [33] e trasferiteli in una ciotola capiente.
In ultimo preparate la citronette: tritate il prezzemolo [34] e aggiungetelo in una ciotolina in cui avrete versato l’olio e il succo di limone [35]. Salate, pepate ed emulsionate con una forchetta [36].
Riprendete la ciotola con il polpo e unite i molluschi sgusciati [37], i calamari [38] e i gamberi [39].
Condite con l’emulsione [40] e mescolate bene [41]. Guarnite con i gusci interi tenuti da parte e servite la vostra deliziosa insalata di mare [42]!