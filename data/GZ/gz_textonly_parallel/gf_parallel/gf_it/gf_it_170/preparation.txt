Per preparare il risotto alla pescatora come prima cosa occupatevi della pulizia delle vongole. Inanzitutto assicuratevi che tutte siano ben chiuse, altrimenti scartate quelle aperte. Battetele su un tagliere [1] e trasferitele in una ciotola con acqua e sale per un paio d'ore [2]. Poi scolatele e passate alla cottura. In un tegame versate un filo d'olio e lasciatelo scaldare, aggiungete poi uno spicchio d'aglio schiacciato e non appena l'olio sarà caldo versate le vongole [3]. 
Alzate il fuoco, aspettate qualche secondo poi sfumate con il vino bianco [4]. Coprite con un coperchio [5] e cuocete per qualche minuto fino a che tutte le vongole saranno aperte. A questo punto, utilizzando un colino, filtrate l'acqua di cottura in una bowl [6]. 
Scartando le vongole chiuse, sgusciate le altre e tenetele da parte [7]. Passate ai calamari. Incidete il mantello a metà [8], allargatelo, distendendolo su un tagliere e realizzate delle striscioline sottolissime, come se fossero dei fili [9]. 
Tenete da parte e occupatevi delle triglie. Tagliate la testa e la parte finale della coda [10], poi sfilettate i pesci in modo da ottenere 2 filetti regolari [11]. Conservate gli scarti perchè serviranno per realizzare il brodo. Adesso pulite i gamberi. Con le mani staccate la testa e il carapace insieme alla coda [12], anche questi serviranno per arricchire il brodo. 
Poi con un coltellino incidete il dorso di ciascun gambero [13] e con le mani eliminate il filamento nero. A questo punto passate al brodo. Tritate finemente lo scalogo [14] e tagliate i finocchi in striscioline sottili [15].
In una pentola abbastanza capiente versate un filo d'olio. Aggiuntete 2 spicchi d'aglio, lo scalogno, i carapaci dei gamberi e le lische delle triglie [16]. Lasciate rosolare [17], poi aggiungete l'acqua con il ghiaccio [18], 
i finocchi [19], i grani di pepe [20] e le foglie di basilico [21]. 
Aggiungete anche l'acqua delle vongole precedentemente filtrata [22]. Portate a bollore, poi abbassate la temperatura e lasciate cuocere per 15-18 minuti a fuoco basso.  Nel frattempo passate alla coulis di pomodori. In un tegame versate i pomodori, lo zucchero [23], il sale, lo spicchio d'aglio in camicia [24] 
e l'acqua [25]. Aspettate che inizi a bollire, poi cuocete per 5-6 minuti. A questo punto togliete l'aglio [26], spegnete il fuoco e trasferite tutto in un mixer. Frullate il tutto e trasferite in una ciotola [27]. Ora anche il brodo sarà pronto, filtratelo e tenetelo in caldo. Adesso potrete occuparvi della cottura del riso. 
In un tegame versate un filo d'olio, aggiungete lo scalogno tritato [28] e lasciatelo tostare leggermente. Quando inizierà a sudare aggiungete il riso carnaroli [29] e mescolando di tanto in tanto fatelo tostare [30].                                        
Per capire quando il riso è ben tostato toccatelo con il dorso della mano, senza scottarvi, e se risulterà caldo aggiungete il vino bianco [31], ne serviranno circa 40 g. Non appena sarà evaporato bagnate il riso con un paio di mestoli di brodo [32] [33].
Non appena inizierà a bollire saranno necessari circa 13 minuti di cottura, dovrete aggiungere altro brodo solo al bisogno. Dopo una decina di minuti il riso sarà quasi cotto, aggiungete le vongole [34] e mescolate. Poi unite i calamari [35], mescolate di nuovo, aggiungete i gamberi e mescolate ancora una volta [36]. 
Aspettate che siano trascorsi i 13 minuti, quindi spegnete il fuoco e mantecate. Aggiungete l'olio, il peperoncino tagliato sottile, una grattata di pepe bianco e qualche foglia di basilico [37], spezzettandole con le mani. Aggiungete la coulis di pomodoro [38], mescolate scuotendo contemporaneamente il tegame, in modo da mantecare il risotto [39].
Coprite con un coperchio [40], lasciate riposare per un minuto e nel frattempo scottate rapidamente le triglie. In un tegame versate un filo d'olio, lasciatelo scaldare, quindi aggiungete i filetti di triglia [41]. Dopo pochi secondi girateli e ultimate la cottura anche dall'altro lato [42]. 
Trasferite poi su un vassoio con carta assorbente per asciugarle [43]. Riprendete il riso, assaggiatelo. Regolate di sale, di pepe bianco ed eventualmente se non dovesse essere mantecato a puntino aggiungete ancora un filo d'olio [44]. Mantecate un'ultima volta prima di impiattare. Versate un mestolo di riso al centro di un piatto [45].
Battete con il palmo della mano sotto il fondo del piatto perchè il riso si distribuisca. Posizionate su ciascuna porzione 3 filetti di triglie [46] e per finire aggiungete su ciascun piatto un giro d'olio al prezzemolo [47]. Servite il risotto alla pescatora ancora caldo [48]! 