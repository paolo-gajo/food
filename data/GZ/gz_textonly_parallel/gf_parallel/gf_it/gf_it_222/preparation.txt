Per realizzare l’arista di maiale al latte, per prima cosa mondate le cipolle e tagliatele a julienne [1]. Scaldate un giro d’olio in una casseruola, aggiungete le cipolle [2] con un pizzico di sale e cuocete a fuoco dolce [3].
Nel frattempo massaggiate con il sale l’arista lardellata, già legata con lo spago e steccata con un rametto di rosmarino [4]. Rosolate la carne in un’altra padella con un filo d’olio [5]. Dopo aver sigillato bene tutti i lati, mettetela da parte [6].
Deglassate il fondo di cottura con il vino [7] e fate ridurre leggermente, giusto il tempo che evapori la parte alcolica. Versate il liquido ottenuto nella casseruola con le cipolle [8] insieme alla salvia e all’alloro [9].
Aggiungete anche l’arista [10] e il latte [11], poi coprite con il coperchio e cuocete a fiamma medio-bassa per 70 minuti [12].
Trascorso il tempo di cottura [13], rimuovete la carne dalla casseruola e tenetela da parte al caldo, coperta con pellicola. Eliminate le erbe aromatiche e frullate il fondo con un mixer a immersione [14], poi unite il burro [15] e mescolate; se dovesse risultare ancora molto liquido potete farlo ridurre ulteriormente per una decina di minuti a fuoco medio.
Dovrete ottenere una salsa densa e cremosa [16]. Rimuovete lo spago e tagliate la carne a fette [17], dopodiché la vostra arista di maiale al latte è pronta per essere servita con la sua salsa [18]!