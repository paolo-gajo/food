Se cercate qualcosa di robusto e sostanzioso per una cena in famiglia o un’informale serata tra amici, con salsicce e patate al forno sarete certi di fare centro! Questo secondo piatto rustico non spicca per eleganza e ricercatezza, ma appaga il palato con la sua combinazione perfetta di ricchi sapori. Salsiccia e patate ci hanno già conquistato nella ricetta del pasticcio di patate e salsiccia. In questa preparazione molto semplice e genuina, invece, il sapore intenso e gradevole della salsiccia luganega esaltato dalla cottura arrosto, riporta alla mente l'odore della brace, delle cotture sul fuoco, lente e saporite, come quelle della cucina spartana e vigorosa dei popoli del Nord... ma anche alle lente cotture che si usano più al sud come nella ricetta della salsicce al sugo. Le patate al forno equilibrano i sapori con delicatezza, con il loro gusto neutro e insieme corposo. Un po’ di rosmarino per conferire aromaticità... et voilà! La cena è servita, adesso dovrete solo fare in modo di accaparrarvi l’ultima salsiccia!