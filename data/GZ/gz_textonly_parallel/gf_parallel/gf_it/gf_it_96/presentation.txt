Ispirato al dessert al cucchiaio più amato, il tiramisù alle fragole senza uova è una rivisitazione fresca e leggera perfetta per chiudere in dolcezza i vostri menu primaverili. Gli insostituibili savoiardi, protagonisti del tradizionale tiramisù, sono qui intinti in un’aromatica bagna profumata al limone e insaporita con una purea di fragole, e si alternano a strati di golosa crema al mascarpone. Questa delizia monoporzione è la ricetta perfetta per chi è intollerante alle uova oppure preferisce evitare di consumarle da crude o semplicemente è alla ricerca di un dolce senza uova! Il tiramisù alle fragole senza uova, variante della già fresca versione del tiramisù alle fragole, vi farà fare un figurone anche a coloro che non hanno molta dimestichezza in cucina: pochi ingredienti e una facile preparazione vi permetteranno di servire un dessert raffinato, elegante e squisito... provatelo anche con i frutti di bosco, o con il pistacchio!