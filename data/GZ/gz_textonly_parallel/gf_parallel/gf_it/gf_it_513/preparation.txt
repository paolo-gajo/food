Per realizzare i cavatelli con speck, crema di patate e rucola per prima cosa ponete a bollire le patate con la buccia per 30-40 minuti [1] fino a quando non saranno morbide, il tempo può variare in base alla dimensione delle patate. Una volta cotte riducetele a una purea con lo schiacciapatate all’interno di un tegame [2]. Aggiungete la panna [3], portate sul fuoco a bassa temperatura rimestando continuamente con una frusta manuale.
Quando risulterà fluida toglietela dal fornello e frullatela con un mixer a immersione [4], fino a renderla liscia e omogenea  [5], aggiustate di sale e pepe e tenete da parte [6]. Ponete sul fuoco un tegame colmo di acqua salata e portate al bollore, servirà per la cottura della pasta.
Tagliate a cubetti lo speck [7]. Scaldate un filo di olio nel tegame, aggiungete lo speck [8] e le foglioline di timo [9].
Fate rosolare finché lo speck non sarà croccante [10]. Aggiungete la rucola già lavata [11]. Mescolate e fate appassire la rucola. Nel frattempo cuocete i cavatelli [12].
Rendete più fluida la crema versando un mestolo di acqua di cottura della pasta [13]. Aggiungete la crema di patate al condimento [14]. Quando i cavatelli saranno cotti scolateli nel tegame [15].
Aggiungete acqua di cottura [16], regolate la dose in base alla consistenza del condimento. Insaporite con il parmigiano grattugiato [17] e servite i cavatelli con speck, crema di patate e rucola ben caldi [18].