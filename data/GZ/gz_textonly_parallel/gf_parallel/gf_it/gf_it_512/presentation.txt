Quante prelibatezze si possono creare solo con acqua e farina! La pasta fresca, in tutte le sue declinazioni, è una di queste e da sempre stuzzica la fantasia di tutti i popoli. Qui vi proponiamo i cavatelli, un formato di pasta fresca di semola, senza uova, tipica delle regioni del Molise e della Puglia, diffusa però in tutto il Sud Italia. Mani esperte e pazienti da sempre danno vita a questi gnocchetti speciali, il cui nome deriva dalla loro forma incavata verso l’interno, che si ottiene con una leggera pressione delle dita da esercitare su di un piccolo pezzo di pasta. Bastano pochi ingredienti e un po' di pratica per portare in tavola una gustosa pasta fatta in casa.I cavatelli sono ottimi conditi con pomodoro e ricotta salata, crema di patate e speck o ancora con un appetitoso sughetto di pesce.