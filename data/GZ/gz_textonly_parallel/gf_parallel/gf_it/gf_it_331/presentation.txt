Tipico delle zone montane dell’Italia settentrionale e dell’Europa centrale, il vin brulé è una calda coccola con cui ristorarsi durante le giornate più fredde. Questa bevanda alcolica di vino rosso aromatizzata con spezie e scorze di agrumi era anche considerata un antico rimedio per combattere i malanni stagionali, proprio come una nostra classica tisana. Gli ingredienti variano a seconda della zona in cui viene preparato, a partire dal tipo di vino per finire con la scelta degli aromi: c’è chi utilizza il cardamomo o lo zenzero, oppure chi aggiunge dei pezzetti di mela… noi vi proponiamo una ricetta dal gusto equilibrato e dal profumo intenso, perfetta per accompagnare delle caldarroste fumanti o un delizioso strudel di mele. Winter is coming… accogliamolo con un bel vin brulé!