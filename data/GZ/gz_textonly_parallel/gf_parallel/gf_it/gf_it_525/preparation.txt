Per preparare i cannelloni iniziate dal condimento. Pulite e tritate finemente sedano, carota e cipolla [1]. Poi eliminate il budello della salsiccia e tritate al coltello [2]. A questo punto spostatevi ai fornelli. Nella casseruola calda con un filo d’olio versate la salsiccia [3] e lasciatela rosolare per bene. 
Quando si è ben dorata aggiungete le verdure tritate [4] e mescolate, lasciate stufare per 5-6 minuti. Aggiungete la polpa di manzo macinata [5], mescolate e alzate la fiamma. Lasciatela rosolare senza fretta. Sfumate con il vino rosso [6] e mescolate ancora. 
Non appena l'alcol sarà evaporato aggiungete la passata di pomodoro [7]. Mescolate per incorporarla e sciacquate il recipiente con un po’ d’acqua per raccogliere l’avanzo; quindi salate. Coprite con il coperchio [8] con un piccolo sfiato e fate cuocere per un’ora. Controllate di tanto in tanto. Intanto realizzate la pasta all'uovo. Versate la farina all'interno di una ciotola e aggiungete l'uovo leggermente sbattuto [9].
Lavorate l'impasto con le mani [10] fino ad amalgamare gli ingredienti. Quindi trasferite l'impasto su una spianatoia [11] e lavoratelo ancora fino ad ottenere un composto liscio ed omogeneo, sodo ed elastico, a cui darete una forma sferica [12]. A questo punto avvolgetelo con della pellicola per alimenti e lasciatelo riposare per circa 1 ora in un luogo fresco e asciutto in modo da acquisire la giusta elasticità.
Preparate la besciamella. Per prima cosa occorre scaldare il latte, aromatizzato con noce moscata e sale [13]. In un altro tegame versate il burro [14] e lasciatelo fondere completamente. A questo punto aggiungete la farina setacciata e mescolate rapidamente [15]. 
Dopo un paio di minuti otterrete un roux color nocciola, togliete dal fuoco un momento e versate il latte, ormai cald [16] . Mescolate di continuo e aspettate che la besciamella risulti densa ma fluida [17], circa 4-5 minuti. Trasferite la besciamella in una ciotola di vetro e coprite con la pellicola a contatto [18]. Una volta fredda, se dovesse risultare troppo densa, allungatela con un po’ di latte. 
Riprendete il vostro panetto di pasta all'uovo [19] che avrà riposato e raggiunto la giusta elasticità e dividetelo in due. Tirate ciascuna parte di impasto con la macchina sfogliatrice [20] partendo dalla larghezza più ampia fino a quella più stretta. Otterrete una sfoglia spessa circa 2 mm. In mancanza della macchina stendi pasta, potete stendere la sfoglia a mano, utilizzando un mattarello leggermente infarinato. Ricavate 8 rettangoli 10X14 cm [21].
Una volta ottenuti i vostri rettangoli di pasta scottateli uno per volta per circa 1 minuto in acqua bollente [22], leggermente salata. Scolateli e trasferiteli su un vassoio dove avrete posto un panno da cucina, è importante stendere perfettamente i vari rettangoli senza sovrapporli [23], se preferite potete passarli in acqua fredda per bloccarne la cottura. Nel frattempo il ragù sarà pronto e raffreddato [24], tenetene da parte 250 g.
Al restante ragù aggiungete il formaggio grattugiato [25] e aromatizzate con il pepe [26]. Amalgamate [27] e riponete in frigorifero.
Prendete un rettangolo di pasta e farcitelo con il ragù solo da un lato [28], lasciando un paio di cm dal bordo dalla parte larga. Quindi arrotolate la sfoglia su se stessa [29]. Sigillate la pasta per formare dei cilindri [30].
Distribuite un paio di cucchiai di besciamella sul fondo di una pirofila da forno [28] da 20x30 cm [31]. Posizionate i vostri cannelloni. Ricopriteli con la besciamella rimasta e i 250 g di ragù tenuto da parte, 15 g di formaggio grattugiato [32] e cuocete in forno statico preriscaldato a 200° per 15 minuti sul ripiano medio e 5 minuti a 240°, in modalità grill, sul ripiano appena più alto, fino ad ottenere una crosticina dorata. Non vi resta che servire i vostri cannelloni ancora caldi [33]!