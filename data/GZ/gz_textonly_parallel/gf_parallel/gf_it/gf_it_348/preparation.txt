Per realizzare i peperoni ripieni di carne e salsiccia per prima cosa tagliate a cubetti il pane raffermo [1], quindi ponetelo in una ciotola e copritelo con il latte [2]. Pressate leggermente il pane così che assorba bene il latte. Passate ai peperoni: lavateli e asciugateli [3].
Tagliate via la calotta superiore ed estraete i filamenti e i semini interni [4]. Riprendete le calotte, tagliate la parte intorno al picciolo, in modo da eliminarlo [5] e tagliate a cubetti abbastanza piccoli i pezzi di peperone [6]. 
Eliminate il budello dalla salsiccia [7] e versatela in una ciotola ampia, dove avrete già versato la carne macinata. Strizzate bene il pane ammorbidito nel latte [9].
Aggiungetelo alla carne [10] e impastate bene [11]. Grattugiate ora il provolone [12]. 
Aggiungete anche il provolone grattugiato [13] e il Grana grattugiato; impastate con le mani. Versate anche le due uova intere [14], i peperoni tagliati  a cubetti [15] e impastate ancora. 
Unite anche il sale, il pepe [16] e del prezzemolo tritato [17]. Impastate bene il tutto fino ad ottenere un composto omogeneo. Prendete i peperoni, sistemateli all'interno di una pirofila e riempiteli fino al bordo con la farcitura di carne e salsiccia. Pressate con il dorso di un cucchiaio per compattare il ripieno [18]. 
Aggiungete un filo d'olio [19] e cuocete in forno statico preriscaldato a 180° per 40 minuti nel ripiano centrale. Trascorsi i 40 minuti tirate fuori dal forno i peperoni, spolverizzate con il Grana grattugiato e con il provolone grattugiato [20]. Ripassate in forno, in modalità grill a 240° per 3-4 minuti. Quando il formaggio sarà sciolto potrete sfornarli, aggiungere delle foglioline di basilico [21] e servirli.