Per preparare il risotto al limone e gamberetti come prima cosa ponete sul fuoco una pentola colma d'acqua. Non appena arriverà ad ebollizione aggiungete un pizzico di sale grosso [1]. Tuffate i gamberetti già sgusciati [2] e aspettate un paio di minuti prima di scolarli [3]. 
Trasferiteli su un tagliere. Tritate grossolanamente circa la metà dei gamberi [4] e tenete da parte il resto per la decorazione finale. Adesso prelevate la scorza di mezzo limone e tagliatela a coltello [5]; in alternativa grattugiatela. Spremete il succo del limone e tenetelo da parte [6].
A questo punto occupatevi del riso. In un tegame versate 20 g di burro, iniziate a farlo fondere e unite il riso [7]. Aggiungere il riso quando il burro non sarà completamente sciolto servirà a non farlo colorire troppo. Mescolate con un mestolo di legno [8] e lasciate tostare il riso per pochi minuti. Quando sarà ben tostato sfumate con il vino bianco [9]. 
Aggiungete il succo del limone [120] e mescolate ancora. Aspettate pochi istanti, quindi aggiungete un mestolo di brodo [11]. Portate quindi il riso a cottura aggiungendo altro brodo caldo al bisogno [12]. Mescolate di tanto in tanto per non far attaccare il riso. 
Quando questo sarà arrivato a cottura aggiungete i gamberetti tagliati grossolanamente in precedenza [13]. Unite la scorza del limone [14]. Mescolate ancora e regolate di sale e di pepe [15]. 
Spegnete il fuoco e unite i 20 g di burro rimasti [16]. Mescolate dolcemente per mantecare il risotto, smuovendo delicatamente anche il tegame [17]. Quando il risotto sarà ben mantecato potrete impiattare. Trasferitelo quindi in un piatto, decorate con i gamberetti rimasti e qualche zesta di limone. Aggiungete un pizzico di pepe nero, dell'erba cipollina tritata e servite [18].