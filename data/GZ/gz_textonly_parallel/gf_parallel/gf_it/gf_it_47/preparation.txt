Per preparare le polpette di tonno e patate come prima cosa ponete a lessare le patate in acqua fredda [1] per circa 40 minuti [2]. Questo tempo varia in base alla grandezza delle patate, per verificare che siano cotte provate a punzecchiarle con una forchetta, se i rebbi entreranno facilmente significa che sono cotte. A questo punto scolatele e sbucciatele; poi schiacciatele all'interno di una ciotola, utilizzando l'apposito attrezzo [3]. 
Lasciate intiepidire e nel frattempo preparate il trito di timo e salvia [4]. Non appena le patate non saranno più bollenti aggiungete il tonno, il trito aromatico [5] e regolate di sale [6].
Unite anche il pepe [7] e la scorza di un limone grattugiata [8] e mescolate il tutto con una forchetta [9] fino ad ottenere un composto uniforme.
A questo punto preparate delle polpettine di circa 25 g [10], poi passatele prima nell'uovo sbattuto [11] e poi nel pangrattato [12]. Nel frattempo che preparate le polpette versate l'olio in un tegame e scaldatelo fino a raggiungere la temperatura di 170° (da misurare con un termometro da cucina).
Non appena questo sarà sufficientemente caldo, immergete pochi pezzi per volta [14]. Friggete le polpette di tonno e patate per circa 3 minuti, poi scolate con una schiumarola e trasferitele su un foglio di carta per fritti [14]. Ultimate di friggere e servite le vostre polpette di tonno e patate ben calde [15].