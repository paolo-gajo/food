Per preparare la torta di banane tritate al coltello le noci [1] e mettetele da parte in una ciotolina. Dopodichè passate alle banane. Sbucciatele e tagliatele a rondelle non troppo spesse [2]. Versatele nel mixer [3] 
e frullate per ottenere una polpa omogenea; tenete da parte [4]. Lavorate le uova con una frusta elettrica, aggiungendo poco alla volta lo zucchero [5]. Continuate ad amalgamare il composto fino ad ottenere un impasto dalla consistenza spumosa e dal colore chiaro. Potete quindi aggiungere poco per volta al composto la farina setacciata insieme al lievito, in modo da evitare la formazione di grumi [6]. 
Unite poi il sale [7], l'olio versandolo a filo [8] e i semi della bacca di vaniglia [9]. 
Spegnete le fruste e versate la purea di banane [10], mescolate bene con una spatola, dopodiché fate lo stesso con le noci tritate [11]. Versate l'impasto in una tortiera dal diametro di 22 cm imburrata e infarinata in precedenza [12].
La torta è pronta per essere cotta [13] in forno statico preriscaldato a 180° per circa 45 minuti. Potete fare la prova dello stecchino per verificare che la torta sia pronta, quindi sfornatela e lasciate raffreddare a temperatura ambiente [14]. Servite la torta di banane con una spolverizzata di zucchero a velo a piacere [15].