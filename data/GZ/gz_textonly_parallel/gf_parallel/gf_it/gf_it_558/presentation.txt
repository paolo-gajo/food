La torta di banane è un dolce soffice e gustoso da colazione, per un tè o insieme al caffè. Preparata con polpa di banana e noci tritate, questa torta di frutta è adatta anche per i bambini e può essere un’ottima idea per la merenda. La banana è un frutto buono per essere consumato da solo, ma ideale per realizzare i dolci. Qualche esempio? La torta rovesciata di banane o la ciambella banane e arachidi, senza dimenticare il famoso banana bread e le sue gustose varianti light e al cocco. ll momento migliore per utilizzare le banane nella preparazione di questo dolce è quando sono mature così che risulterà più gustoso e profumato. Questa torta di banane è infatti anche un ottimo modo per utilizzare le banane troppo mature che non riuscite a consumare. In poche parole è perfetta, no?