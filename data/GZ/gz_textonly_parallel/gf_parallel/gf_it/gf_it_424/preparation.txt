Per preparare la focaccia al formaggio (di Recco), iniziate versando in planetaria dotata di gancio la farina [1], poi l'acqua a temperatura ambiente [2]. Inserite sale [3]
e versate all'interno anche l'olio [4]. Lavorate a bassa velocità [5], fino ad ottenere un impasto liscio e omogeneo [6]. Qualora ce ne fosse necessità fermate la macchina e con una marisa spingete verso il basso gli ingredienti sul bordo. Ci vorranno circa 4-5 minuti. Quando avrà preso consistenza proseguite poi a velocità più sostenuta (ma non altissima) per altri 4-5 minuti.
Quindi trasferite l'impasto, che dovrà essere liscio e omogeneo, su un piano di lavoro [7]. Date un leggero spolvero di farina su piano e sull'impasto, quindi appiattitelo leggermente e date delle pieghe, portando i lembi di pasta verso l'interno in maniera alternata. Avvolgete con pellicola [8], oppure coprire con una ciotola o un canovaccio. Lasciatelo riposare a temperatura ambiente per 20 minuti. A questo punto potete dividere l'impasto in 4 pagnottine: due da 300 g [9] e due da 350 g. Serviranno come base e copertura delle 2 focacce.
Pirlate le porzioni, per dare una forma sferica, roteandole sul piano di lavoro [10], pizzicate la base con le dita per sigillare bene la chiusura. Mettete su un vassoio con la parte della chiusura appoggiata sul vassoio, ponetele ben distanziate e coprite con pellicola [11], prima di riporre in frigo per circa 1 ora. Passato il tempo di riposo, utile per stendere meglio l'impasto, lasciate i panetti a temperatura ambiente per 10 minuti. Prelevate una delle pagnottine più grandi, lasciando le altre coperte. Spolverate il piano di lavoro con poca farina e schiacciate leggermente con le mani, poi prendete un mattarello e iniziate a stenderla [12]. 
Dovrete ottenere una sfoglia rettangolare [13], di una misura superiore alla teglia da 30x40 cm. Lo spessore della pasta dovrà essere uniforme e di circa 1 mm. Potete alzare la sfoglia e vedere controluce i punti più spessi da tirare ancora al mattarello. Se la pasta tende a ritirarsi mentre la stendete aspettate qualche minuto prima di proseguire. Nel frattempo spennellate una delle due teglie con 10 g di olio extravergine d'oliva. Quindi adagiate la sfoglia avendo cura di far fuoriuscire i bordi e facendola aderire bene alla teglia [14]. Distribuite circa 400 g di crescenza, a bocconcini, alternando una fila con tre e una con due. Lasciate qualche centimetro tra un mucchietto e l'altro [15]. Aiutandovi con un pennello intriso di olio, aggiungete qualche goccia di olio.
Stendete anche uno dei due panetti più piccoli, quello da 300 g. Dovrete ottenere una sfoglia sempre di una misura maggiore della teglia [16]. Lo spessore della copertura dovrà essere ancora più sottile della base, come fosse un velo [17]. Passate le mani sotto la pasta tirata, poi sollevate girando le mani in modo da sollevare con il dorso. Fate attenzione a non strappare la pasta e adagiatela sopra in modo che strabordi sempre dalla teglia [18].
 
Sigillate bene facendo leggera pressione sul bordo [19]. Poi, pizzicando con le dita, fate dei buchi: 3 per fila andranno bene, in corrispondenza della crescenza o meno [20]. In questo modo la pasta si rilasserà e in fase di cottura non si creeranno bolle [21].
A questo punto avete due alternative: la prima è spargere qualche goccia di olio utilizzando un pennello ben imbevuto, spargendo gocce sulla superficie. La seconda invece consiste nel creare una salamoia con poca acqua, in pizzico di sale e poco olio [22] da stendere con il pennello. Per un forno casalingo consigliamo preferibilmente questa seconda tecnica. [23] [24].
Passate il mattarello sui bordi [25] per eliminare la pasta in eccesso [26]. Schiacciate leggermente sempre ai bordi per sigillare, infornate in forno statico preriscaldato a 250° per circa 7-8 minuti. Vi ricordiamo che ogni forno è a se' per cui dovrete regolarvi. Nel frattempo preparate anche la seconda focaccia. Una volta pronta, sfornate la prima [27], cuocete la seconda e servitela tagliata in pezzi. 