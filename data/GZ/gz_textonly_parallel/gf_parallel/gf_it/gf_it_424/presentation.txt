La focaccia è un'istituzione della gastronomia ligure. La focaccia con il formaggio (di Recco), o fugassa co formaggio, è un'altra tipica prelibatezza. La storia della focaccia col formaggio inizia al tempo della terza crociata quando i contadini Recchesi, costretti a rifugiarsi nell'entroterra a causa delle invasioni saracene, avendo a disposizione solo acqua, farina, olio e formaggetta, inventarono questa focaccia che è restata nel patrimonio gastronomico locale. Alla fine dell'800, quando iniziarono a spuntare le prime trattorie, la focaccia col formaggio fu inserita nel "menù" ma veniva servita solamente nel periodo della ricorrenza dei morti. Agli inizi degli anni '50, con lo sviluppo del turismo, la focaccia col formaggio divenne uno dei piatti più amati e richiesti dai turisti e per questo motivo, i locandieri ed i panettieri, iniziarono a servirla non solo durante la ricorrenza dei morti, ma tutto l'anno.