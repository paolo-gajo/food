Noi per primi non possiamo che dirvi la sacrosanta verità: anche a noi succede che avanzino dei salumi nel frigorifero. Perciò per svuotare il frigorifero dai cosiddetti fondini amiamo preparare la pasta pasticciata. Un semplicissimo primo piatto da cucinare già a metà mattina e per il pranzo è bella che pronta. Maccheroni tuffati in un saporito sugo di pomodoro, una manciata di salumi e formaggi a cubetti e via, in forno per cucinare. Sfiziosa e soprattutto più veloce se paragonata alla classica pasta al forno a cui noi aggiungiamo polpettine e besciamella... ma se preferite potreste pensare anche voi di aggiungere e impreziosire così la vostra pasta pasticciata.