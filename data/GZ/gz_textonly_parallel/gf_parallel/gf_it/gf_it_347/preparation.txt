Per preparare le polpette al sugo iniziate con l’impasto: tagliate la mollica in pezzi [1] e versatela in un mixer dotato di lame [2]. Tritate il tutto fin quando la mollica non sarà ridotta in briciole [3].
Prendete le salsicce, incidetele delicatamente nel senso della lunghezza [4] e infine privatele del budello [5]. Con la lama di un coltello o con una forchetta schiacciate la carne [6].
Versate in una ciotola capiente la salsiccia e la carne macinata [7]. Aggiungete l'origano [7], un pizzico di noce moscata grattugiata [8] e il prezzemolo tritato [9].
Infine unite il Parmigiano grattugiato [10] e la mollica che avete tritato precedentemente. Versate anche l'uovo [11] e iniziate ad impastare con le mani [12].
Aggiustate di sale e di pepe [13], poi continuate ad impastare sino ad ottenere un composto omogeneo [14]. Con l’impasto ottenuto andate a formare delle sfere del peso di 20 grammi l’una [15], prelevando un pezzetto di impasto e amalgamandolo con entrambe le mani: con le nostre dosi dovrete ottenere 24 polpettine. 
Non appena tutte le polpette saranno pronte, fate scaldare l’olio in una pentola antiaderente e, quando l'olio sarà ben caldo, adagiate le polpette [16], lasciandole cuocere da entrambe i lati per un paio di minuti [17]. Versate la polpa di pomodoro [18].
Aggiungete anche l'acqua [19], aggiustate di sale, aromatizzate con pepe e proseguite la cottura abbassando la fiamma per 15-20 minuti. Una volta pronte [20], aromatizzate con origano secco e potrete gustare le vostre polpette al sugo ancora fumanti [21]!