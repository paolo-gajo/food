Uno dei ricordi più golosi di ritorno da un viaggio negli Stati Uniti sono quei quadrotti al cioccolato arricchiti con frutta secca, che fanno bella mostra nelle vetrine di bakery e caffetterie... stiamo parlando ovviamente dei brownies! Scioglievoli all’interno e con una leggera crosticina all’esterno, i brownies sono spesso serviti come dessert accompagnati con panna montata o gelato alla vaniglia, ma nascono in realtà come dolce da passeggio, pratico e facile da trasportare. Qui vi presentiamo la ricetta originale con cioccolato fondente, cacao e nocciole ma sono tantissime le varianti che si possono sperimentare… noi li abbiamo addirittura trasformati in un cimitero stregato per creare un dolce a tema Halloween! Mettetevi subito all’opera dunque e scoprirete che sono tanto golosi quanto semplici da realizzare.