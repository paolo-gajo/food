Per preparare le polpette di spinaci e ricotta cominciate mettendo a scaldare l’olio insieme ad uno spicchio d’aglio intero [1], tuffate gli spinaci precedentemente lavati e lasciate sfrigolare a fiamma viva cuocendo per 5-6 minuti e mescolando spesso [2] fino a farli appassire completamente [3].
Eliminate l’aglio [4] e poi mettete a scolare gli spinaci in un colino, schiacciandoli leggermente con una spatola così da perdere l’acqua in eccesso e lasciateli raffreddare così [5]; una volta freddi sminuzzateli grossolanamente al coltello [6].
A questo punto versate la ricotta in una ciotola (se presenta molta acqua, scolatela prima) e rimestate con il cucchiaio [7], poi unite gli spinaci e il formaggio grattugiato [8], regolate di sale e di pepe e mescolate [9].
Poi, per dare maggior consistenza alle polpette, aggiungete il pangrattato [10] e continuate ad amalgamare [11]. Non appena l’impasto sarà pronto potrete occuparvi della formazione delle polpette. Quindi prelevate un po’ di impasto, circa 20 grammi, modellate con le mani [12];
otterrete così circa 24-26 piccole polpette [13]. Man mano poi passatele delicatamente in una ciotolina in cui avrete sbattuto l’uovo insieme a sale e pepe [14], e poi in un’altra ciotolina in cui c’è il pangrattato [15].
Continuate così fino ad ultimarle tutte e man a mano sistematele su una leccarda rivestita con carta forno (16-17). Cuocete le polpette di spinaci e ricotta in forno preriscaldato, in modalità statica, a 200° per circa 20 minuti. Servitele caldissime!