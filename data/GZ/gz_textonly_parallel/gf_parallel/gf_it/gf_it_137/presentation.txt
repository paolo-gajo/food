Pasta al forno, sì ma in chiave "estiva"! Ecco a voi la pasta alla siciliana, ovvero una squisita pasta al sugo con melanzane fritte e fiordilatte ripassata in forno! Il nome potrebbe trarre in inganno: in effetti ci sono alcuni elementi che richiamano la mitica e sicilianissima pasta alla Norma, ma questa pietanza è di origini partenopee. La storia vuole che i napoletani si siano ispirati proprio ai sapori della Norma per dar vita a questo sostanzioso primo piatto. Non c'è un modo unico per farla, noi vi sveliamo come ci piace di più: un sugo semplice aromatizzato con la cipolla fatta cuocere lentamente in tegame, melanzane fritte, mozzarella fiordilatte a cubetti e tanto basilico... questi sono gli elementi che vengono mescolati sapientemente per condire i rigatoni e ripassare poi tutto in forno! La pasta perfetta per la domenica a pranzo, da condividere con amici e parenti a tavola o da portare in spiaggia magari per Ferragosto!