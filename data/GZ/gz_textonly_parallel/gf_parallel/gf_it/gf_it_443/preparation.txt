Come prima cosa mettete in freezer una ciotola e fatela raffreddare completamente, poi mettete la gelatina a mollo in acqua fredda in un contenitore a parte [1]. A questo punto preparate la crema pasticcera. Versate in un tegame il latte e i semi del baccello di vaniglia [2], accendete il fuoco e scaldate fino a che non avrà raggiunto il bollore. Nel frattempo in un altro tegame versate i tuorli, lo zucchero [3],
l'amido di mais [4] e mescolate con una frusta [5] fino ad ottenere un composto omogeneo. Quando il latte inizierà a bollire versatene 1/3 nel composto di tuorli [6] e mescolate. 
Versate il latte rimasto in altre due volte [7]. Riportate sul fuoco, mescolando in continuazione per pochi minuti [8] fino a che la crema non si sarà addensata [9]. 
Spostatevi dal fuoco e mescolate con energia, in questo modo risulterà molto lucida. A questo punto riprendete la ciotola dal freezer e versate la crema all'interno [10]; prima di mescolare aggiungete la gelatina scolata [11] e mescolate rapidamente per farla sciogliere [12] e allo stesso tempo far raffreddare la crema. Quando la crema non sarà più calda, trasferitela in frigorifero.
Nel frattempo semimontate la panna [13]. Dovrà risultare morbida, lucida e non troppo montata. Riprendete dal frigo la crema pasticcera e aggiungete 1/3 della panna montata [14]. Frustate velocemente il composto [15].
Poi aggiungete la panna restante in altre due volte mescolando sempre con la frusta a mano, ma più delicatamente [16]. Coprite con pellicola [17] e trasferite la crema diplomatica in frigorifero fino all'utilizzo [18]. 