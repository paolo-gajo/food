Una nuvola bianca nasconde un ripieno cremoso e irresistibile... parliamo delle uova in camicia, una ricetta per cuocere le uova senza guscio apparentemente facile ma che necessita di alcuni accorgimenti! Ci sono diversi modi per preparare le uova in camicia (o uova affogate), chiamate così proprio perché l'albume in cottura ingloba morbidamente il tuorlo, che rimane semi-liquido. Noi vi invitiamo a provare un metodo classico e semplice che richiederà pochi ingredienti ma molta precisione su movimenti e tempi di cottura. Vedrete in pochi minuti l'uovo crudo trasformarsi in una leccornia morbida e invitante, perfetta da servire sul pane casereccio abbrustolito per colazione come le tipiche uova alla Benedict, per un fantastico brunch con l'aggiunta di tartufo e tomino, oppure come secondo piatto, magari in coppia con gli asparagi. Le uova in camicia, d'altronde, sono ottime sempre!