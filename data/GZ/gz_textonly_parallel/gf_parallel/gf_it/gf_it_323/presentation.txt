Quando si parla di cheesecake c’è l’imbarazzo della scelta: cheesecake cotta o cheesecake fredda, cheesecake mini o maxi, con mascarpone o ricotta oppure senza panna per una cheesecake più leggera… ma la regina incontrastata è solo lei, la New York cheesecake! La classica base di biscotti e burro accoglie una crema morbida e avvolgente realizzata con formaggio e panna acida. A differenza delle cheesecake senza cottura, la gelatina non è necessaria perché sarà l’amido di mais ad addensarla durante il passaggio in forno. Caratterizzato da un bordo alto e spesso, questo dolce iconico può essere guarnito con il topping che preferite: dalla tipica salsa ai frutti di bosco a quella al cioccolato o caramello, dalla confettura alla frutta fresca con panna montata. Qualunque sia la vostra scelta, con la cheesecake si va sempre sul sicuro!