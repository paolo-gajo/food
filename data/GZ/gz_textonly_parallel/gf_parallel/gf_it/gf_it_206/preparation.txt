Per preparare le colombine di sfoglia realizzate per prima cosa la crema pasticcera: riscaldate il latte in un pentolino con i semi del baccello di vaniglia [1]. Versate in un altro pentolino i tuorli e lo zucchero [2], mescolate con la marisa fino a quando risulteranno un composto omogeneo e fluido, poi incorporate anche l'amido [3].
Versate il latte riscaldato sul composto in due tre volte [4], amalgamando con la marisa. Riportate il composto sul fuoco [5] e mescolate continuamente fino a che la crema non si sarà addensata [6]. 
Trasferite la crema pasticcera in una ciotola [7] e fatela raffreddare conservandola con un foglio di pellicola a contatto [8]. Una volta raffreddata, riponetela in frigo per almeno 1 ora. Disegnate su un cartoncino la sagoma di una colomba larga circa 16 cm e con 12 cm circa di altezza, quindi ritagliatela [9].
Appoggiate il cartoncino sulla pasta sfoglia [10] e ritagliate la sagoma delle colombine [11]. Una volta ritagliate, adagiatele su una leccarda foderata con carta da forno [12]. 
In una ciotola miscelate la panna con l'uovo [13] e spennellate le sfoglie [14]. Ora spolverizzate le colombine con lo zucchero a velo [15]. 
Cuocetele in forno già caldo a 180° per circa 15 minuti [16]. Sfornatele e lasciatele raffreddare [17]. Una volta fredde, tagliate le vostre colombine delicatamente a metà [18]. 
Separate le due parti delle sfoglie [19]. Riprendete la crema e mescolatela qualche istante per ammorbidirla [20]. Trasferite la crema pasticcera in un sac-à-poche con bocchetta a stella da 13 mm [21].
Farcite le colombine [22]. Chiudete le colombine con la metà superiore di pasta sfoglia e spolverizzatele con lo zucchero a velo [23]. Le vostre colombine di sfoglia sono pronte, non vi resta che servirle [24]!