Per preparare le polpette di verdure, per prima cosa mettete sul fuoco una pentola con abbondante acqua fredda salata e immergetevi le patate dopo averle accuratamente lavate [1]. Cuocetele per 30-40 minuti, poi pelatele ancora calde, schiacciatele con lo schiacciapatate [2], raccogliendo la purea in una ciotola capiente [3].
Tritate quindi la cipolla [4], mondate e tagliate le carote a dadini di mezzo centimetro [5]. Fate poi la stessa cosa anche con le zucchine, ricavando dei cubetti di mezzo cm [6].
Schiacciate l'aglio con la lama di un coltello [7] e tritate finemente il prezzemolo [9]. Mettete sul fuoco un tegame capiente, ponetevi l’olio e lo spicchio d’aglio schiacciato. Appena l’olio si sarà insaporito versate la cipolla tritata [9]. 
Fate andare per un paio di minuti, poi unite le carote e dopo ancora un minuto i pisellini [11]. Infine aggiungete le zucchine [11], salate, pepate [12].
Fate cuocere per circa 10 minuti, facendo in modo che le verdure rimangano leggermente croccanti [13]. Mescolate bene e lasciate intiepidire. Prendete ora la ciotola con le patate schiacciate e aggiungete: il formaggio grattugiato [14] e l'uovo leggermente sbattuto [15]. 
Insaporite con il sale [16], il pepe e la noce moscata [17]. Unite anche le verdure ormai tiepide [18]. 
In ultimo aggiungete il prezzemolo tritato [19]. Amalgamate bene con un cucchiaio [20] per ottenere un composto dalla consistenza giusta per essere lavorato [21]. 
Inumiditevi le mani e formate le polpette prelevando 50 g di composto per ciascuna [22]. Trasferitele man mano su un vassoio rivestito con carta forno [23]. Non appena avrete realizzato tutte le polpette, passate alla panatura. In una ciotola versate le uova e sbattetele; in un'altra versate il pangrattato. Adesso immergete ciascuna polpetta nell’uovo [24].
Quando sarà ben ricoperta passatela nel pangrattato [25]. Procedete in questo modo e man mano trasferite le polpette in un altro vassoio. Friggete poi le polpette in abbondante olio di arachidi, preriscaldato a 180°, immergendone poche per volta [27]. 
Quando saranno ben dorate scolate le polpette [28] e trasferitele in un vassoio con carta assorbente [29], poi salate a piacere. Le polpette di verdure sono pronte, gustatele ancora calde [30]!