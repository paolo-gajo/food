Le polpette di verdure sono un gustoso secondo piatto della tradizione povera, ottimo anche come antipasto, e adatto a grandi e piccini: croccanti bocconcini dorati racchiudono un ripieno saporito e colorato di verdure di stagione tenute insieme dal formaggio, dalle uova e dal pangrattato, come nella migliore tradizione delle nostre nonne che talvolta le usavano addirittura per imbottire il polpettone. Le polpette di verdure hanno infatti una lunga tradizione nella cucina di casa del nostro paese: da modo per portare in tavola un piatto gustoso, seppur fatto di pochi ingredienti contadini, a espediente delle mamme per far mangiare le verdure ai propri bambini, tutti abbiamo dei ricordi legati a questa pietanza, che al primo morso ha il suggestivo potere di riportarci all’infanzia. Oggi che il boom, che aveva portato sulle tavole italiane piatti spesso meno sani e più costosi, è un lontano ricordo, stiamo tornando a un clima culturale più consapevole della necessità di ridurre gli sprechi alimentari, riscoprendo piatti genuini e di recupero. Sì, perché anche se nella nostra ricetta vi proponiamo una versione “base” delle polpette, con carote, patate e zucchine, il consiglio che vogliamo darvi è di rivisitare di volta in volta la ricetta arricchendola con le verdure che l’orto (e il frigo) vi offre di stagione in stagione… in autunno, ad esempio, provate le nostre polpette ai funghi! Le polpette nascono così, e non c’è modo più autentico e bello di prepararle e gustarle.