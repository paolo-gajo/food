I modi per utilizzarla sono infiniti e in pasticceria non manca mai... insieme a pasta frolla e pasta choux, infatti, la pasta sfoglia è una delle ricette di base per eccellenza. Utilizzata in tutto il mondo, i francesi ne vanno matti sin dal 1700. Conosciuta anche come pâte feuilletée, proprio perché è leggera come un soffio, la pasta sfoglia è un impasto molto versatile e dal gusto neutro. Un grande aiuto in cucina per preparazioni dolci, come la millefoglie, o salate!  La lavorazione della pasta sfoglia richiede un pizzico di pazienza ed anche un po' d'esperienza: bisogna manipolare dolcemente gli ingredienti affinché l'aria possa inglobarsi tra i vari strati di pasta e burro, per poi dilatarsi durante la cottura con un processo chiamato "lievitazione fisica". Proprio per scoprire tutti i segreti di questa pasta abbiamo accolto nelle nostre cucine un giovane chef, Franco Aliberti, che con tanta passione ci ha svelato tutti i trucchi per un risultato perfetto da 432 strati fragranti! Allora cosa aspettate? Mattarello in mano... si comincia! E dopo aver imparato questa tecnica cimentatevi a preparare i nostri cornetti sfogliati all'italiana! 