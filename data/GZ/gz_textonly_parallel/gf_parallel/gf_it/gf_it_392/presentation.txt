Il gorgonzola è il formaggio erborinato per eccellenza; proprio la sua particolare caratteristica organolettica e la presenza di muffe non lasciano scampo: si ama o si odia. Noi lo amiamo, come avrete potuto constatare già nelle ricette degli gnocchi al gorgonzola o nella pasta zucca gorgonzola e amaretto. Questa volta vi proponiamo un classico irresistibile: pasta gorgonzola e noci. Un primo piatto facile e veloce, da inserire nelle pietanze gustose e cremose da preparare per un pranzo espresso ma appetitoso, anche per ospiti inattesi amanti come voi di questo antico formaggio lombardo. La presenza delle noci, oltre a dare la nota croccante, conferisce un sapore tostato che irrobustisce il gusto del piatto. Verificate di avere tutto il necessario in casa e preparate insieme a noi la pasta gorgonzola e noci, oppure cimentatevi nella versione con gli gnocchi fatti in casa!