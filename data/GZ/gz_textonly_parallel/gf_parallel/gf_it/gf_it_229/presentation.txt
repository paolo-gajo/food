La ricetta originale dei pizzoccheri? Eccola servita e presentata dallo chef Alessandro Negrini, che nelle cucine di Giallozafferano ha portato questo primo piatto della tradizione valtellinese ricco e squisito. I pizzoccheri alla valtellinese sono una delle prelibatezze da assaggiare almeno una volta nella vita, da provare in particolare nel piccolo comune di Teglio (in provincia di Sondrio). Sono una pietanza la cui bontà non deriva solo dalla lavorazione degli ingredienti, ma anche dalla scelta degli stessi: farina di grano saraceno macinata a pietra, verze dell'orto, burro di malga sono alcuni tra i must have per riprodurli fedelmente a casa e lasciare i vostri ospiti sbalorditi. Alessandro Negrini spiega come fare i pizzoccheri in maniera straordinaria, un vero esperto perché li vedeva preparare fin dalla tenera età quando a prepararli era la sua nonna. Sulle orme della tradizione potrete realizzare questa pietanza goduriosa, da preparare in estate e in inverno, a partire dalla lavorazione stessa dei pizzoccheri, un formato di pasta simile a tagliatelle ma più corto, realizzato con farina di grano saraceno, farina tipo 0 e acqua. Per scoprire tutto il gusto autentico di questo piatto, seguite i passaggi e i suggerimenti per cucinare e condividere un favoloso piatto di pizzoccheri caldo e filante!