Per realizzare la cookies cheesecake iniziate dalla base: fondete il burro in un pentolino a fuoco molto basso poi fatelo intiepidire. Intanto mettete in un mixer i 300 g di biscotti cookies [1] e frullateli finemente [2], poi trasferiteli in una ciotola, aggiungete il burro precedentemente fuso e fatto intiepidire [3]. 
Mescolate con un cucchiaio il composto [4]. Imburrate e foderate con carta da forno uno stampo a cerchio apribile del diametro di 22 cm. Per svolgere al meglio questa operazione potete consultare la nostra scheda: Foderare una tortiera con carta da forno. Versate i biscotti sbriciolati nella tortiera [5] e con il dorso di un cucchiaio compattate bene la base di biscotto [6]. Fate raffreddare la base in frigorifero per mezz’ora o in freezer per 15 minuti.
Intanto dedicatevi al ripieno: mettete in ammollo i fogli di gelatina in una ciotola con acqua fredda per almeno 10 minuti [7]. Nel frattempo versate la panna nella planetaria (tenete da parte due cucchiai di panna fresca liquida che vi serviranno per sciogliere la gelatina) e montatela con le fruste [8]; poi trasferite la panna in una ciotolina e ponetela in frigorifero, coperta con pellicola. Quindi nella stessa ciotola della planetaria versate il formaggio spalmabile aggiungete lo zucchero [9]
incorporate l’estratto di vaniglia [10]; potete anche utilizzare in alternativa i semi di 1 bacca di vaniglia e lavorate il composto fino a renderlo una crema omogenea. Intanto in un pentolino scaldate i due cucchiai di panna fresca messi da parte in precedenza; quando sarà calda, spegnete il fuoco e unite i fogli di gelatina ben strizzati [11]. Mescolate per farla sciogliere completamente (questo passaggio è molto importante per un buon rassodamento della crema) e lasciate intiepidire. Quando avrà raggiunto la temperatura ambiente aggiungete la panna in cui avete disciolto la colla di pesce alla crema di formaggio [12] e mescolate lavorando con le fruste per amalgamare. Potete realizzare tutti questi passaggi anche con in una ciotola con sbattitore elettrico.
Incorporate la panna fresca montata alla crema di formaggio ottenuta [13], aggiungendone poco alla volta e mescolando delicatamente con una spatola dal basso verso l'alto [14] fino ad ottenere un composto omogeneo. Quindi tritate grossolanamente con un coltello i biscotti cookies [15]
e aggiungeteli alla crema [16], mescolate con una spatola e poi versate il composto nella tortiera con la base biscotto ormai raffreddata [17]; livellate la superficie con una spatola o con il fondo di un cucchiaio [18].
Riponete la cheesecake in frigorifero per almeno 4 ore per rassodarla. Quando la cookies cheesecake sarà pronta sformatela togliendo il cerchio apribile dalla tortiera, sfilate la base dello stampo delicatamente e adagiatela su un piatto di portata [19]. Decorate la superficie con cookies spezzati grossolanamente al centro e guarnite tutto il bordo con i cookies sbriciolati [20]. La vostra cookies cheesecake è pronta per essere gustata!