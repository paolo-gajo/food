Mettete la farina in una ciotola grande e disponete al centro lo zucchero, il burro morbido a pezzetti,i semi della bacca di vaniglia e un pizzico di sale [1]. In una caraffa unite il tuorlo nel latte ed emulsionate bene. Iniziate a lavorare la pasta con le mani aggiungendo il liquido a poco a poco e continuando ad impastare fino a che gli ingredienti si saranno amalgamati. Trasferire l’impasto sul piano di lavoro e continuate a lavorare con le mani per circa 10 minuti, fino a quando sarà omogeneo e compatto [2]. Avvolgete l’impasto nella pellicola e lasciatelo riposare per almeno un’ora in un luogo fresco a asciutto (non in frigorifero). Nel frattempo dedicatevi alla preparazione del ripieno: per prima cosa setacciate la ricotta di pecora [3] con un passino d’acciaio per eliminare eventuali grumi.
Aggiungete quindi lo zucchero a velo a sua volta setacciato, la scorza del limone e dell’arancio precedentemente grattugiata, il tuorlo, i semini della bacca di vaniglia [4], la cannella [5] e infine le gocce di cioccolato [6]. Amalgamate bene il tutto.
Stendete bene la pasta con un mattarello (o con l’apposita macchinetta) fino ad ottenere una sfoglia sottile (spessa 1 mm) e tagliatela con una rotella dentellata ottenendo rettangoli di 10 X 20 cm circa. Spennellate i bordi dei rettangoli [7] così ottenuti con gli albumi che avrete messo da parte e riponete sul lato di ogni rettangolino un cucchiaio di ripieno alla ricotta [8]. Richiudete i ravioli a metà e premete delicatamente i bordi per farli aderire. Scaldate abbondante olio di semi di arachide in una casseruola (180/200°C), iniziate e friggete i ravioli, tre alla volta, per circa 3 minuti, fino a quando saranno dorati e avranno una consistenza croccante [9]. Scolate i vostri ravioli alla ricotta con cioccolato e metteteli su carta assorbente per asciugare l’olio, prima di servirli spolverizzateli con dello zucchero a velo.