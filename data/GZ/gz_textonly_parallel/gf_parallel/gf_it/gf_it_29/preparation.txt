Per preparare il vitello tonnato, iniziate dalla pulizia delle verdure che serviranno per cuocere la carne. Lavatele, quindi pelate la carota e spuntatela, tagliatela in pezzi. Poi eliminate le estremità dal sedano e tagliate anch'esso in pezzi [1]. Sbucciate la cipolla e dividetela in 2 parti, mondate l'aglio che servirà intero. Passate alla pulizia della carne eliminando eventuali cartilagini e filamenti di grasso [2]. In una pentola capiente mettete il pezzo di girello [3].
 Unite le verdure tagliate e l'agio [4], la foglia di alloro [5], i chiodi di garofano [6] e i grani di pepe nero.
Versate il vino bianco [7] e poi l'acqua [8] che dovrà coprire il tutto. Salate e poi unite anche l’olio [9]. Accendete il fornello e attendete che raggiunga il bollore. 
Man a mano eliminate la schiuma che affiorerà in superficie [10]. Poi chiudete col coperchio e abbassate leggermente la fiamma lasciando cuocere circa 40-45 minuti: ricordando che per ogni 500 g di carne occorrono circa 30 minuti di cottura. L’importante è che al cuore la carne non superi i 65°, da misurare con un termometro da cucina. Una volta cotto il pezzo di carne, scolatelo [11] e lasciatelo raffreddare completamente [12]. 
Poi filtrate il brodo [13]. Servirà circa 150 g di brodo. Intanto passate a preparare le uova sode. In un pentolino con abbondante acqua fredda immergete le uova fresche [14]. Accendete il fornello e dal momento del bollore contate 9 minuti . Quando saranno rassodate scolatele e sciacquatele sotto acqua fredda. Una volta raffreddate, sgusciatele e tagliatele in 4 parti [15].
In una brocca versate gli spicchi d’uovo, il tonno sgocciolato [16], le acciughe sott’olio [17] e i capperi dissalati [18](potete dissalarli sciacquandoli sotto acqua fresca corrente). 
Infine aggiungete il brodo poco alla volta [19]. Utilizzate il frullatore ad immersione (eventualmente va bene anche il classico mixer) e aggiungete altro brodo al bisogno . Frullate [20] fino ad ottenere una crema liscia [21]. 
A questo punto la carne dovrebbe essere completamente fredda. Affettatela sottilmente con un coltello a lama liscia [22]. Disponete le fettine in un piatto da portata e versate nel mezzo la crema ottenuta [24]. Decorate infine con i frutti di cappero, qualcuno intero e qualcuno tagliato a metà ed ecco pronto il vostro vitello tonnato [24].