Per preparare la torta di pere e cioccolato cominciate sbucciando le pere coscia [1]: tagliatele in 4 parti e tagliate via la parte centrale del torsolo [2]. Adagiate gli spicchi in una padella antiaderente, bagnate con il Moscato [3] e accendete il fornello a fiamma alta.
Lasciate cuocere per una decina di minuti, il tempo di far restringere il vino; una volta pronte lasciatele intiepidire [4]. Nel frattempo tritate il cioccolato fondente [5] e mettetelo a fondere a bagnomaria (potete in alternativa scioglierlo a più riprese al microonde) [6] mescolando con una spatola.
Una volta fuso spegnete e aggiungete il burro a temperatura ambiente [7], rimestate di continuo per scioglierlo; quindi tenete da parte [8]. Prendete le uova che devono essere a temperatura ambiente, separate gli albumi dai tuorli e dividete in due ciotole distinte [9].
Con una frusta elettrica (assicuratevi che le fruste siano ben pulite) montate gli albumi [10] a neve ben ferma [11]. Versate lo zucchero sui tuorli [12] e con la stessa frusta montate il composto qualche istante finché non sarà chiaro, non dovrà risultare spumoso.
Versate a filo il cioccolato fuso sui tuorli montati con lo zucchero e con le fruste sempre in funzione ma a velocità bassa [13]. Ora sbriciolate grossolanamente con le mani gli amaretti [14] e uniteli all’impasto di tuorli e cioccolato [15].
In una ciotola a parte setacciate la farina e il lievito [16]; unite anche queste polveri al composto [17] mescolando con una spatola, fino ad ottenere un composto omogeneo e molto compatto. Per finire incorporate metà degli albumi nell'impasto [18] e mescolate energicamente per ammorbidirlo; poi aggiungete la restante metà di albumi mescolando delicatamente dal basso verso l’alto.
L’impasto è pronto [19]: imburrate e infarinate una tortiera del diametro di 24 cm, versate un pò di impasto nella teglia, circa la metà, in modo da ricoprire la base e livellate con una spatola [20]. Distribuite gli spicchi di pere oramai tiepidi (gli spicchi saranno morbidi e avranno assorbito il vino, altrimenti scolateli bene prima di adagiarli sulla base); disponete i quarti di pere a raggiera, avendo cura di lasciare uno spazio libero di mezzo centimetro dal bordo [21].
Ricoprite con la restante parte di impasto e livellate nuovamente la superficie con la spatola [22]; poi per distribuire uniformemente il composto roteate la teglia sul piano, senza sbatterla per evitare di inibire l'agente lievitante. Cuocete in forno statico preriscaldato a 180° per circa 45 minuti. Fate la prova dello stecchino prima di tirar fuori la torta: se risulterà leggermente cremosa all’interno, estraete tranquillamente e lasciate raffreddare completamente a temperatura ambiente, questo per evitare che l'impasto si secchi eccessivamente [23]. La torta di pere e cioccolato e pronta per essere gustata [24]!