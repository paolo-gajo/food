Per preparare la crema pasticcera al cioccolato, iniziate tritando il cioccolato fondente [1]. Versate in un pentolino il latte, unite i semini di una bacca di vaniglia e ponete il baccello in infusione [2]. Ponete sul fuoco e portate a sfiorare il bollore. Intanto in un altro pentolino potete versare lo zucchero [3].
Unite ora i tuorli [4] e lavorate tutto con una marisa [5]. Unite anche l'amido di mais [6] e un pizzico di sale.
Quindi, versate poco latte caldo sul composto per stemperarlo, avendo cura di eliminare prima il baccello lasciato in infusione [7] e mescolate con la marisa. Dopodichè versate tutto il restante continuando a mescolare con una frusta a mano [8]. Portate di nuovo sul fornello e fate addensare a fuoco moderato la crema. Una volta addensata [9], spegnete il fuoco e trasferitela in una ciotola.
Ora non resta che aggiungere il cioccolato fondente tritato [10] e mescolare sempre con una frusta [11] fino a quando non sarà completamente sciolto e amalgamato. La vostra crema pasticcera al cioccolato è pronta [12]. Potete farla raffreddare coprendo con pellicola per alimenti a contatto in modo che non si formi la crosticina in superficie. Poi potrete utilizzarla per farcire torte, pasticcini, per decorare o come dessert al cucchiaio.