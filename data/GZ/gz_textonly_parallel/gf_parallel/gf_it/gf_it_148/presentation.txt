Le capesante gratinate sono un antipasto perfetto per le feste, ideale anche per Capodanno: una delicata e profumata panatura aromatizzata con timo, maggiorana e prezzemolo impreziosisce questi raffinati frutti di mare, una prelibata alternativa alle più comuni cozze gratinate. In vista del cenone della Vigilia o del pranzo di Natale, le capesante gratinate saranno una pietanza perfetta da presentare ai vostri invitati, una ricetta facile e gustosa al tempo stesso, ideale anche come antipasto dell'ultimo minuto. Voi pensate a rendere la panatura umida al punto giusto e a scegliere le capesante più carnose... al resto ci penserà la cottura in forno, così potrete dedicarvi agli ultimi dettagli della tavola da imbandire. E che la festa abbia inizio!