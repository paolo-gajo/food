Per preparare la ciambella abbraccio innanzitutto lasciate a temperatura ambiente sia le uova che la panna, poi sciogliete il burro in un pentolino e lasciatelo intiepidire. Versate lo zucchero e le uova in una ciotola [1]. Sbattetele per un paio di minuti con le fruste elettriche a velocità media, il tempo necessario affinché il composto inizi lievemente a gonfiare [2]. Dopodiché lavorate per un altro minuto, sempre alla stessa velocità, versando il burro fuso e intiepidito [3].
Ora è il turno delle polveri: spegnete le fruste, posizionate un colino nella ciotola e versate la farina [4], la fecola e il lievito [5]. Setacciate accuratamente e mescolate nuovamente con le fruste [6].
Quando le polveri saranno ben incorporate al composto, spegnete lo sbattitore e suddividete l’impasto in due ciotole differenti [7]. In una delle due setacciate il cacao [8], poi unite la panna [9]
e mescolate accuratamente con una frusta manuale o una spatola [10]. Versate prima l’impasto scuro sulla metà di uno stampo da 24 cm già imburrato (ma non infarinato) formando un semicerchio [11], poi versate anche quello chiaro e completate il cerchio [12].
Il vostro dolce è pronto per essere cotto [13] in forno già caldo a 180°, preimpostato in modalità statica, per circa 40 minuti [14]. Dopo esservi assicurati che il dolce sia cotto con la prova stecchino, fate intiepidire la vostra ciambella abbraccio prima di sformarla e servirla [15]!