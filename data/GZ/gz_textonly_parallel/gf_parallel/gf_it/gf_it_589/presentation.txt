La torta di mele è un dolce genuino che da sempre amiamo e ci è di ispirazione per creare altre ghiotte varianti come la torta mele e cioccolato, per gli inguaribili golosi, quella con le more senza glutine e quella con lo yogurt e senza uova per chi preferisce una versione più leggera. A questo gustoso elenco aggiungiamo qui un’altra versione accattivante: la torta melarancia, a metà strada tra torta di mele e torta all'arancia. Il nome stesso fa intuire i profumi agrumati che si sprigioneranno già durante la cottura e renderanno questo dolce piacevolmente aromatico. Le note spiccate dell’arancia conferiranno a questa soffice torta alle mele un gusto nuovo e gradevole che onora al meglio i frutti invernali. Arricchite le vostre merende e le colazioni con questa deliziosa torta melarancia!