Se siete in cerca di una salsa in grado di dare una sferzata di gusto alla vostra grigliata di carne, il chimichurri è ciò che fa per voi! Parente stretto della salsa verde, il chimichurri è una salsa argentina a base di prezzemolo, origano, aglio e peperoncino. Molto apprezzata in tutti i paesi dell’America Latina, viene utilizzata per insaporire non solo la carne, ma anche pesce, bruschette e panini, come per esempio il choripan! Secondo la leggenda, il "papà" del chimichurri sarebbe un certo Jimmy McCurry, un soldato irlandese simpatizzante della causa dell'indipendenza dell'Argentina. La salsa avrebbe ottenuto un gran successo e il nome del suo creatore, difficile da pronunciare per la popolazione locale, sarebbe stato via via storpiato fino a diventare chimichurri. Storia vera o mito? Quello che noi sappiamo è che il chimichurri è una salsa dal sapore leggendario, perfetta per chi ama i gusti decisi: siete pronti a dare un tocco in più alle vostre grigliate?