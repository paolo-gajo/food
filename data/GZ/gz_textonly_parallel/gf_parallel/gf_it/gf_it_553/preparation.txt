Per preparare la besciamella per prima cosa versate il latte in un pentolino [1], aggiungete la noce moscata [2] e il sale [3], poi fatelo scaldare.
Mettete il burro in un altro pentolino [4] e fatelo sciogliere a fuoco dolce, poi aggiungete la farina in una volta sola [5]. Mescolate vigorosamente con una frusta a mano per evitare la formazione di grumi [6].
Continuate a mescolare fino ad ottenere un composto dorato, il roux [7]. A questo punto stemperate il roux versando prima poco latte caldo e poi tutto il resto [8]. Continuate a mescolare a fuoco dolce fino a raggiungere la consistenza desiderata [9]; cuocendo la besciamella per 5-6 minuti otterrete una densità media. La vostra besciamella è pronta per essere utilizzata!