Per preparare i tartufi tiramisù come prima cosa preparate il caffè (ve ne servirà un totale di 80 g) e fatelo raffreddare perchè raggiunga la temperatura ambiente. Ponete i savoiardi nel contenitore di un mixer [1] e frullateli fino a ridurli in polvere. Nel frattempo trasferite il mascarpone in una ciotola [2], unite il caffè a temperatura ambiente [3] 
e lo zucchero a velo [4]. Lavorate il tutto con una spatola [5] fino ad ottenere una consistenza omogenea. Poi unite anche i savoiardi in polvere [6] 
e mescolate ancora per amalgamarli [7]. Non appena l'impasto risulterà compatto prelevatene circa 1 cucchiaino [8] e modellatelo in modo da ottenere una pallina [9]. Ne otterrete circa 30 da 15 g l'uno. 
Passate poi ciascuna pallina all'interno del cacao [10] e posizionatele man mano su un vassoio foderato con la carta forno [11]. Se volete servirli subito lasciateli rassodare per 30 minuti in freezer, altrimenti riponeteli in frigorifero. Ponete i tartufi all'interno dei pirottini e servite i vostri tartufi tiramisù [12]. 