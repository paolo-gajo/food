Per preparare gli sciatt come prima cosa occorre realizzare la pastella, utilizzando gli ingredienti liquidi ben freddi come indicato. In una ciotola unite la farina 00 e quella di grano saraceno [1]. Mescolate con una frusta per amalgamare le due farine, aggiungete sale [2] e pepe [3]. 
Mescolate ancora per ottenere un composto omogeneo [4]; versate poi la birra [5], e quasi tutta l'acqua [6]. Tenendo da parte un pò d'acqua infatti potrete regolarvi sulla consistenza della pastella e in caso aggiungerla successivamente. 
Unite poi anche la grappa [7] e mescolate con la frusta fino ad ottenere una pastella liscia e fluida (8-9). Per capire se la pastella è ben fatta deve essere lucida in superficie. Mettete da parte in freezer per mantenerla ben fredda.
Occupatevi ora del cicorino: lavate le foglie e tamponatele con un foglio di carta assorbente; quindi tagliatele a listarelle molto sottili [10]. Versate l'olio in un tegame e scaldatelo fino a raggiungere la temperatura di 170°. Nel frattempo occupatevi del Casera, ripulitelo dalla scorza esterna [11] e tagliatelo a cubotti di circa 2-2,5 cm [12]. 
Assicuratevi che l'olio sia arrivato a temperatura utilizzando un termometro da cucina; riprendete quindi la pastella dal freezer e tuffatevi i cubetti di formaggio all'interno [13], quindi utilizzando due cucchiai mescolate per incorporarli alla pastella [14]. A questo punto sempre aiutandovi con i due cucchiai prelevate un cubetto [15] 
e senza scolarlo troppo dalla pastella immergetelo nell'olio [16]. Continuate così fino ad immergere 4-5 cubetti [17], in modo da non abbassare troppo la temperatura. Lasciate friggere per circa 50 secondi, girandoli ogni tanto fino ad avere una doratura uniforme [18]. 
A questo punto utilizzando una schiumarola scolateli dall'olio e trasferiteli su un vassoio dove avrete posizionato un foglio di carta assorbente [19]. Proseguite in questo modo fino a friggere tutti gli sciatt. Per servire i vostri sciatt realizzate un'insalatina veloce. Preparate una vinaigrette versando in una ciotolina l'aceto, un pizzico di sale [20] e mescolate con una frusta [21]. 
Aggiungete l'olio [22], mischiate con la frusta fino ad ottenere un'emulsione stabile [23]. Ultimate con il pepe [24] e continuate a mischiare. 
Versate il cicorino all'interno e con due cucchiai mischiate il tutto [25]. Posizionate un pò di cicorino su ciascun piatto [26] e adagiate gli sciatt sopra [27]. Quindi serviteli ancora caldi!  