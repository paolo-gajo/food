Non avete mai assaggiato le graffe? Dovete concedervi questo peccato di gola almeno una volta! Le graffe sono dolci e soffici ciambelle fritte a base di farina, patate lesse, uova e burro che si preparano durante il periodo di Carnevale. Napoli, proprio come per il migliaccio, è la loro patria. In realtà si possono trovare tutto l’anno e in particolare vengono consumate al bar insieme a un buon caffè bollente. Queste deliziose ciambelle sono diffuse anche in altre parti d’Italia, come ad esempio in Sicilia dove però prendono altri nomi a seconda della zona. A molte persone evocano ricordi d'infanzia, quando da bambini venivano preparate in casa e divorate in un batter d'occhio, dopo averle rotolate nello zucchero. Vi invitiamo a replicare tanta bontà preparando questo morbidissimo impasto, il cui segreto sta nella lievitazione in più tempi. Tuffatevi in questo mare di irresistibili graffe insieme a noi.