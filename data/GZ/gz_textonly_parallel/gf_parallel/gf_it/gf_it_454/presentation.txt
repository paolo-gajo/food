Il cotechino con le lenticchie è un secondo piatto tipico del menù delle feste natalizie e in particolar modo come secondo piatto di Capodanno, anche nella versione di cotechino e lenticchie al sugo: tradizione vuole che mangiare una porzione di cotechino prima della mezzanotte sia di buon augurio per l’anno nuovo. La carne del cotechino è ricca di sapori intensi e speziati, il che lo rende perfetto per essere cotto lentamente in acqua o brodo fino a diventare tenero e succulento. Il gusto unico del cotechino si sposa splendidamente con le lenticchie in umido, considerate da sempre un auspicio di ricchezza nell'anno a venire. Oggi il classico abbinamento cotechino-lenticchie è stato interpretato nei modi più svariati, da quelli più rustici a quelli più raffinati, come il millefoglie di cotechino e lenticchie o il cotechino su crema di patate, senza dimenticare i gustosi piatti di recupero delle ricette di Natale come i paccheri con ragù di cotechino o il timballo di polenta e cotechino. Scoprite qui altre idee creative che vi permetteranno di portare in tavola il cotechino con le lenticchie in un modo originale e scenografico: