È appena scoccata l'ora della merenda e non sapete che dolce mangiare? Certo siamo d'accordo con voi, c'è sempre l'imbarazzo della scelta. Da un lato la vecchia scuola di pensiero, quella che non rinuncerebbe mai ai piaceri salati come pane e salame o una focaccia farcita. E poi c'è l'altra campana che invece preferisce il dolce, semplice come ricotta e zucchero o più articolato, la torta della nonna, un ciambellone o dei muffin americani. Ma di tutte queste bontà c'è un ingrediente che vince su tutti: è il cioccolato. Così abbiamo pensato di sfornare questa torta golosa al cioccolato senza farina. In questo modo anche chi è intollerante al glutine può gustare questa prelibatezza senza alcun pensiero e godersi in libertà una vera dolcezza di torta. La sua consistenza ricorda molto quella della torta tenerina, superficie vagamente croccante e interno morbido. Trattandosi di una torta al cioccolato senza farina tende un po' ad abbassarsi e allora, per renderla davvero bella e golosa, l'abbiamo ricoperta completamente di una morbida ganache montata. Non potete immaginare quanto buona sia la nostra torta golosa al cioccolato senza farina, anzi vi esortiamo a prepararla così potete poi raccontarcelo voi! Non dimenticate di commentare se vi è piaciuta e inviarci le vostre foto... sempre che non la spazzoliate tutta prima!