Nessun pasto può dirsi completo senza un salutare contorno di verdure ma a volte, ammettiamolo, non abbiamo molta voglia di dedicare tempo e lavoro a questa portata… con le verdure gratinate al forno non ci saranno più scuse! Le verdure gratinate sono una ricetta gustosa e versatile da abbinare a piatti di carne, pesce o formaggi. La panatura di pangrattato, Parmigiano ed erbe aromatiche conferisce una nota croccante e arricchisce il sapore delle verdure al forno che, a loro volta, porteranno colore e allegria sulla vostra tavola. Preparate questa ricetta con diversi tipi di ingredienti: aprite il frigo e scatenate la vostra fantasia… basterà variare il mix di verdure per avere ogni giorno un contorno diverso. E nella stagione più fredda provate anche i nostri pomodori gratinati, cavolfiori gratinati, i broccoli e i finocchi!