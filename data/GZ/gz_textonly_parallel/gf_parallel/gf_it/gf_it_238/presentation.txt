Come realizzare un dolce scenografico? La torta rovesciata all’ananas è un classico esempio di come con pochi accorgimenti si possa creare un effetto "wow"! Di torte rovesciate ne abbiamo fatte diverse, per accontentare gusti e seguire le stagioni:il procedimento per fare questo tipo di dolce è per lo più è il medesimo con la preparazione della base, la scelta della frutta fresca e la preparazione del caramello molto facile. Come si creerà quell'effetto sulla superficie così preciso, caramelloso, dall'umidità perfetta? Vi invitiamo a scoprirlo leggendo la ricetta di questa torta con ananas fresco (non sciroppato, ci raccomandiamo!), per assaporare tutto il gusto di un buon dolce casalingo con una decorazione speciale. La torta rovesciata all’ananas è anche un dolce versatile: perfetto per la colazione e la merenda, anche come dessert di fine pasto magari servito a fette ancora tiepidine, accompagnate da una golosa pallina di gelato alla crema o solo panna montata. I vostri ospiti chiederanno il bis di questa versione. 