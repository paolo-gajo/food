La sbriciolata alle fragole è un dolce delicato e delizioso, in cui friabili briciole realizzate con farina e burro custodiscono un morbido ripieno di fragole e crema al profumo di vaniglia. L’involucro esterno ricorda molto la torta sbrisolona, specialità mantovana, ma il cuore cremoso le regala una morbidezza a sorpresa che manderà i golosi in brodo di giuggiole! Perfetto per la merenda o come dolce a fine pasto, si prepara in primavera con le  fragole di stagione, più dolci e succose. Sbriciolare la frolla è facile e divertente anche per i più piccoli: la sbriciolata alle fragole è un dolce perfetto da preparare con i vostri bambini, che si sentiranno dei pasticceri in erba e troveranno la merenda ancora più buona!