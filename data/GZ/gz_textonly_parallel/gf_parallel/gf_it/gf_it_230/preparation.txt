Per preparare le lingue di pizza iniziate dal poolish: versate in una ciotola la farina manitoba, l'acqua [1] e il lievito sbriciolato [2]. Mescolate con una forchetta o con una spatola [3], giusto il tempo di amalgamare gli ingredienti. 
Coprite con la pellicola [4] e lasciate il poolish a temperatura ambiente per 12 ore. Trascorso questo tempo [5], trasferite il poolish in una ciotola più grande [6]. 
Aggiungete l'acqua [7], il lievito sbriciolato [8] e mescolate con una spatola [9]. 
Ora aggiungete entrambe le farine [10] e mescolate ancora con una spatola [11]. Quando avrete ottenuto un composto omogeneo, aggiungete il malto [12], 
l'olio [13], il sale [14] e impastate con le mani [15].
Trasferite su un piano di lavoro [16] e, senza aggiungere farina, lavoratelo per una decina di minuti [17] fino a che risulterà liscio. Se dovesse risultare troppo appiccicoso lasciate riposare l'impasto qualche minuto, poi continuate ad impastare [17]. Date all'impasto una forma sferica [18]
e trasferitelo all'interno di una ciotola capiente leggermente unta, possibilmente di legno. Coprite con pellicola [19] e lasciate lievitare 3 ore a temperatura ambiente. Quando l'impasto sarà ben lievitato [20], trasferitelo su una spianatoia [21].
Dividetelo in 4 porzioni da 200 g utilizzando un tarocco [22]. Pirlate ciascuna porzione aiutandovi con pochissima farina [23]. Coprite con un canovaccio e lasciate riposare per 30 minuti [24]. 
Trascorso questo tempo schiacciate le palline di impasto [25] e allargatele delicatamente con le mani, in modo da ottenere una forma allungata delle dimensioni di 30x10 cm [26]. Se dovessero restringersi lasciatele riposare ancora un po', sempre coprendole con il canovaccio. A questo punto trasferite i pelati in una ciotola e schiacciateli con una forchetta [27].
Condite con sale e olio [28]. Trasferite la prima lingua di pizza su una leccarda: se la teglia è abbastanza grande potete cuocerne anche un paio insieme, ma tenete conto che cresceranno in cottura. Aiutandovi con un cucchiaio [29] spargete il pomodoro sulla lingua di pizza, lasciando libero il bordo [30]. Cuocete in forno ventilato preriscaldato a 210° per 15 minuti, sul ripiano basso. 
A questo punto sfornate la lingua di pizza [31] e, aiutandovi con una forchetta [32], aggiungete il gorgonzola [33]. 
Cuocete per altri 5 minuti, sempre alla temperatura indicata, fino a che il formaggio non si sarà sciolto. A questo punto sfornate [34], aggiungete il prosciutto crudo [35] e servite le vostre lingue di pizza [36].