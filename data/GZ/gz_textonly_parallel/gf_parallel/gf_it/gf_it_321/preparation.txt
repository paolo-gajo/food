Per preparare la crostata senza cottura, iniziate dalla base: in un pentolino sciogliete il burro a fuoco dolce (1-2), poi fatelo intiepidire. Nel frattempo in un mixer versate i biscotti [3]
e azionate le lame fino ad ottenere un composto sbricioloso [4]; versate i biscotti in una ciotola e poi unite il burro fuso fatto intiepidire [5], mescolate fino a quando non si sarà assorbito completamente [6].
Quindi prendete uno stampo da crostata di 23,5 cm di diametro e col disco removibile (in alternativa andrà ugualmente bene lo stampo a cerniera) e iniziate a versare la base di biscotto [7]: foderate bene la teglia sui bordi prima e sul fondo poi [8]. Quindi ponete in frigo a rassodare per almeno 30 minuti. Intanto, in una ciotola con acqua fredda versate i fogli di gelatina e lasciate in ammollo per almeno 10 minuti.
Nel frattempo versate la panna in un tegame e fate scaldare a fuoco bassissimo, fino a sfiorare il bollore; versate i semini di una bacca di vaniglia raschiati con la lama di un coltello [10] e il baccello aperto [11]. Poi unite lo zucchero [12]
e mescolate con una frusta [13]. Una volta calda, spegnete il fuoco, strizzate i fogli di gelatina [14] e versateli all'interno della panna calda [15],
mescolando con una frusta per farli sciogliere completamente [16]. Versate poi il composto in una ciotola, facendo cadere anche la bacca di vaniglia che resterà in infusione [17], coprite con pellicola trasparente [18]
e con la lama di un coltello incidete la pellicola per creare uno sfiato in modo da far uscire il calore [19]; lasciate il composto a raffreddarsi a temperatura ambiente. Dopodiché tirate fuori dal frigo la base oramai rassodata [20] ed eliminate il baccello di vaniglia dalla panna cotta ormai fredda [21]; mescolate il composto 
e trasferitelo in una brocca per versarlo più facilmente sulla base [22], dovrete arrivare quasi all'orlo della crostata. Potete in alternativa versarlo pian piano con un mestolo. Ponete la crostata in frigorifero a rassodare per 3 ore, facendo molta attenzione quando la spostate perchè il liquido non fuoriesca. Preparate quindi la frutta fresca: noi abbiamo lavato e tagliato a pezzettoni fragole fresche, albicocche, kiwi e una banana [23]. Una volta rassodata, riprendete la crostata [24]
e guarnitela con i pezzi di frutta fresca [25] fino a ricoprirla interamente [26]. La crostata senza cottura è pronta per essere servita [27].