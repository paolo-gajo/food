Per preparare le scaloppine al limone per prima cosa battete le fettine con l’aiuto di un batticarne, coprendole con carta da forno per non rompere le fibre [1]: battete con mano decisa ma senza troppa violenza, in questo modo i tessuti si ammorbidiranno senza però stracciare la polpa [2]. Infarinate le fettine di vitello [3] ed eliminate la farina in eccesso.
In una padella ampia fate fondere il burro a fiamma bassa, quindi aggiungete le fettine [4], alzate leggermente la fiamma e rosolate per un paio di minuti prima da un lato e poi dall’altro [5]. Regolate di sale e di pepe [6].
A questo punto abbassate nuovamente la fiamma e sfumate con il succo di limone [7]. Cuocete a fuoco dolce per un paio di minuti, giusto il tempo che la salsa si rapprenda [8]. Spegnete e servite subito le vostre profumatissime scaloppine al limone [9]!