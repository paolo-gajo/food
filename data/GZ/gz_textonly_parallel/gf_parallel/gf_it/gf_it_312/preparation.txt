Per preparare il tiramisù alla Nutella, iniziate dal caffè: realizzatene 250 g con la moka e tenete da parte perchè si raffreddi. Passate allo sciroppo per pastorizzare i tuorli: in un pentolino dal fondo spesso ponete 65 g di zucchero preso dalla dose totale e 40 g di acqua [1]. Lasciate scaldare a fuoco medio [2] fino a che non avrà raggiunto la temperatura di 121° [3].
Quando lo sciroppo sarà arrivato intorno ai 115° versate in una ciotola i tuorli e il resto dello zucchero [4]. Utilizzando uno sbattitore iniziate a montare le uova a velocità bassa e quando lo sciroppo avrà raggiunto i 121° versatelo a filo all'interno delle uova [5]. Aumentate leggermente la velocità delle fruste e continuate a sbattere il composto fino a che non sarà completamente freddo e ben montato [6].
Poi aggiungete il mascarpone uno o due cucchiai per volta continuando a lavorare con le fruste [7] fino a terminarlo. Una volta ottenuta una crema liscia, soffice e senza grumi [8] spegnete lo sbattitore. La crema è pronta per essere utilizzata subito, altrimenti potete trasferirla in frigorifero per un'oretta. Versate il caffè nella pirofila per inzuppare i savoiardi [9].
Una volta che il caffè non sarà più caldo riprendete la crema dal frigorifero e utilizzatela per creare il primo strato usando una pirofila da 24x24cm [10]. Inzuppate rapidamente i savoiardi da entrambi i lati nel caffè [11] e adagiateli all'interno della pirofila sopra alla crema. È importante che i savoiardi non siano troppo bagnati altrimenti sarà difficile spalmare Nutella nel passaggio successivo. Al bisogno, per farli stare correttamente nella pirofila, potete anche tagliare le parti eccedenti [12].
Aggiungete metà dose di Nutella [13] e, utilizzando una spatolina, spargetela su tutta la superficie. Poi ricoprite metà della crema al mascarpone [14] e aiutatevi sempre con una spatola o un cucchiaio per spargerla in maniera uniforme. E ora ricominciate: savoiardi inzuppati velocemente nel caffè, Nutella [15],
e crema al mascarpone [16]. Su quest'ultimo strato manca soltanto un po' di cacao amaro in polvere setacciato [17] e della granella di nocciole. Ecco pronto il vostro tiramisù alla Nutella [18].