Per preparare la crostata come prima cosa realizzate la pasta frolla. Nella ciotola di una planetaria dotata di foglia versate il burro morbido ma ancora plastico. Aggiungete lo zucchero a velo [1], i semini che avrete prelevato dal baccello di vaniglia [2] e la scorza grattugiata del limone [3].
Azionate la macchina a velocità bassa e aggiungete il miele [4]. In una ciotolina a parte versate i tuorli e il sale [5], mescolate per farlo sciogliere [6].
Aggiungete il tutto in planetaria [7] e quando avrete ottenuto una massa burrosa uniforme, spegnete la macchina e incorporate la farina setacciata due volte [8], mescolando sempre a velocità bassa. Dovrete lavorare l'impasto il meno possibile: dovrà risultare morbido, ma non appiccicoso [9]. 
A questo punto infarinate leggermente il piano e trasferite la frolla, aiutandovi con la marisa. Aggiungete sopra ancora un po' di farina [10] e senza impastare compattatela in modo da formare un panetto. Avvolgete nella pellicola [11] e riponete in frigorifero a rassodare, possibilmente per tutta la notte. In questo modo la pasta si stabilizzerà e sarà molto più facile lavorarla. Potrete poi passare alla composizione della crostata. Versate la confettura in una ciotola, aggiungete la scorza del limone [12] 
e mescolate con una marisa, o un cucchiaio [13]. Riprendete dal frigo la frolla, eliminate la pellicola e posizionatela su un piano leggermente infarinato. Aggiungete sopra alla frolla ancora un po' di farina e stendetela con un mattarello in modo da ricavare uno spessore di 3,5 mm [14]. Lo spessore dovrà essere uniforme, passando la pasta tra i due pollici vi accorgerete se ci sono parti più spesse. A questo punto coppate la pasta utilizzando un anello da 21 cm [15]. 
Posizionate l'anello su una leccarda foderata con carta forno, trasferite il disco di pasta all'interno [16] e bucherellate la base con i rebbi di una forchetta [17]. Versate la confettura al centro del disco di frolla e stendetela con il dorso di un cucchiaio [18], lasciando circa 1 cm dal bordo. 
Ricavate delle striscioline dalla restante frolla. Creare il reticolo di losanghe è importante perchè in cottura la confettura non bruci e la crostata cuocia perfettamente. Aggiungete ancora poca farina sopra l'impasto e date un colpo di mattarello, lo spessore infatti dovrà essere leggermente inferiore rispetto al disco. Per ritagliarle aiutatevi con un mattarello e una rotella liscia [19]. Posizionate le strisce sulla crostata prima in un senso [20] e poi nell'altro, in modo da creare le losanghe, eliminando con una leggera pressione la parte in eccesso [21]. 
Con la frolla rimasta create un bastoncino del diametro di 2 cm [22] e sistematelo su tutta la circonferenza della crostata [23]. Schiacciatelo leggermente con i polpastrelli. Utilizzando il manico di un cucchiaio imprimete delle pressioni su tutto il bordo [24]. 
In questo modo unirete le due parti di pasta e allo stesso tempo creerete un decoro [25]. A questo punto cuocete la crostata in forno statico a 165° per 45 minuti nel ripiano più basso. Quando sarà ben dorata estraetela dal forno e lasciatela intiepidire prima di estrarre l'anello [26]. Una volta raffreddata completamente, potete servire la vostra crostata [27]. 