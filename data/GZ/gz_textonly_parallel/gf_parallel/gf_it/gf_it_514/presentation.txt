L'interminabile varietà dei prodotti italiani passa anche da quelli ortofrutticoli e da come vengono identificati da nord a sud. Un esempio: le cime di rapa, conosciute come broccoletti, friarielli come vengono definiti a Napoli le cime più piccole e tenere di una varietà locale o spigatelli, detti alla molisana. Proprio dal Molise, da questa piccola grande regione italiana, arriva l'ispirazione per il piatto di oggi: cavatelli con salsiccia e cime di rapa. Un primo piatto sfizioso e veloce realizzato abbinando questa verdura alla salsiccia per un binomio gustoso, reso ancora più speciale dalla mollica croccante. Un primo piatto che si lascia assaporare già dal profumo e dalla presentazione, una volta assaggiato conquista definitivamente. Amanti delle intramontabili orecchiette con le cime di rapa, o con broccoli e salsiccia, fate spazio nel vostro menu ai cavatelli con salsiccia e cime di rapa: successo assicurato!