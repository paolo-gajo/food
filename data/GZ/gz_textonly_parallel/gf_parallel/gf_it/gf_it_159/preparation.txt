Per preparare la tartare di salmone con crema di avocado e mandorle tostate iniziate ad occuparvi del salmone. Se utilizzate il salmone norvegese non sarà necessario trattarlo prima di consumarlo, in caso contrario assicuratevi di acquistare un filetto già abbattuto; per sicurezza potete congelarlo per almeno 96 ore a -18 gradi prima di gustarlo a crudo (come previsto dal Ministero della Salute). Prendete il filetto di salmone e privatelo di eventuali lische [1] e se presente anche della pelle, quindi tagliatelo prima a fette [2] e poi a cubetti molto piccoli [3].
Trasferiteli in una ciotolina e aggiungete il sale [4], il pepe, la scorza del lime [5] e qualche goccia di tabasco [6].
Pelate e poi grattate lo zenzero [7], raccogliete la polpa tra due cucchiaini e spremetene il succo facendo pressione, direttamente all'interno della tartare [8]. Aggiungete l'aceto di riso [9]
e l'erba cipollina tritata finemente [10]. Coprite il tutto con pellicola e lasciate riposare per 30 minuti in frigorifero. Nel frattempo occupatevi di realizzare la crema di avocado. Prendete il frutto, intagliatelo a metà [11] ed eliminate il nocciolo interno [12].
Incidete la polpa dell'avocado con un coltellino e scavatela con un cucchiaino per trasferirla all'interno di una ciotolina [13], quindi spremete il lime [14] e unite il succo ai pezzetti di avocado [15].
Una volta aggiunto un pizzico di sale [16] e di pepe schiacciate il tutto con una forchetta [17] fino ad ottenere una purea. Lavate i pomodorini e tagliateli in piccoli pezzi [18],
quindi uniteli alla polpa di avocado e mescolate per amalgamare il tutto [19]. Tostate anche le mandorle pelate [20], prestando attenzione a non farle bruciare quindi iniziate a comporre la vostra tartare. Posizionate un coppa pasta da 7,5 cm di diametro e aiutandovi con un cucchiaio create il primo strato di crema all'avocado [21]. 
Aggiungete i cubetti di salmone ormai marinati [22], livellate la superficie ed estraete il coppa pasta delicatamente [23]. Decorate il piatto con le mandorle a lamella e gli steli di erba cipollina [24], quindi servite la vostra tartare di salmone con crema di avocado e mandorle tostate.