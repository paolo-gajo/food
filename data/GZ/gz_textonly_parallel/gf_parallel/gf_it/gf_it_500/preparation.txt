Per realizzare il pollo al curry per prima cosa disossate le sovracosce di pollo e tagliatele a tocchetti di 3 cm [1]; in tutto vi serviranno circa 800 g di carne. Passate agli ingredienti per il soffritto: mondate e tritate finemente la cipolla [2], poi sbucciate gli spicchi di aglio e privateli del germoglio interno [3].
Dividete il peperoncino a metà ed eliminate quasi tutti i semi [4]. Infine pelate lo zenzero e tagliatelo a dadini [5]. Versate gli ingredienti del soffritto in una padella con un giro d’olio [6] e fate rosolare per 10 minuti, mescolando spesso.
Nel frattempo preparate la miscela di spezie per il curry: in una ciotola versate la curcuma, la cannella [7], la paprika affumicata [8] e la polvere di semi di coriandolo [9].
Unite anche il pepe di Caienna [10], il pepe nero [11] e il sale [12].
Amalgamate il tutto [13] e aggiungete il composto ottenuto al soffritto in padella [14]. Tostate le spezie per 2 minuti mescolando bene [15].
A questo punto aggiungete il pollo [16] e fatelo rosolare bene da tutti i lati [17], poi coprite con l’acqua [18].
Cuocete per 35 minuti a fiamma media [19]. Nel frattempo mettete a scolare lo yogurt a temperatura ambiente in modo che perda il siero in eccesso. Trascorso il tempo di cottura spegnete il fuoco e aggiungete lo yogurt greco [20], poi mescolate bene per amalgamarlo [21].
In ultimo profumate con il coriandolo tritato [22]. Servite il vostro pollo al curry accompagnato con riso basmati [23] guarnendo a piacere con coriandolo e peperoncino fresco [24]!