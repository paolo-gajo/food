Il pollo al curry è una delle ricette più famose e iconiche della cucina indiana. Un piatto ricco di sapori e colori, caratterizzato da un particolare bouquet di spezie che prende il nome di masala. Quello che noi chiamiamo comunemente curry, infatti, indica in realtà un metodo di cottura utilizzato per varie pietanze, come per esempio il curry di gamberi o il curry vegetariano. Quello che invece si trova in commercio già pronto è un mix di spezie dalle proporzioni variabili che cambia da famiglia a famiglia, a seconda dei propri gusti. Anche noi quindi abbiamo optato per una miscela casalinga che vi assicurerà un risultato più autentico e genuino, oltre che incredibilmente profumato! Curcuma, cannella, paprika, pepe e coriandolo si uniscono in una magia che dalla padella riempirà tutta la casa inebriando le vostre papille gustative… I bocconcini di carne rimarranno morbidi e cremosi grazie all’aggiunta dello yogurt a fine cottura e saranno perfetti da accompagnare con riso basmati, proprio come vuole la tradizione.