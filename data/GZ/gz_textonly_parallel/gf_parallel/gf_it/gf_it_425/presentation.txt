La focaccia alla genovese, in dialetto “a fügassa”, è una specialità tipica della cucina ligure e la tradizione della sua antica preparazione è cosi radicata nei genovesi che ha fatto diventare questo prodotto un presidio Slow Food. E' famosa in tutto il mondo anche se è praticamente impossibile ricreare la sua fragranza e la sua bontà al di fuori del territorio d'origine. Ci siamo allora affidati alla maestria dello chef ligure Ezio Rocchi, per condividere con voi un risultato eccellente da replicare a casa. Il metodo che vi suggeriamo è più veloce di quanto previsto dal presidio Slow Food (che indica circa 8 ore per l'intero processo di lavorazione), anche se tra una fase di lavorazione, stesura e riposo bisognerà attendere qualche ora prima di gustare questo straordinario prodotto. Si rispettano le caratteristiche imprescindibili perchè si parli di focaccia genovese: spessore di due centimetri come da tradizione, consistenza equilibrata tra croccantezza e morbidezza, friabilità, lucentezza e, ovviamente, zero rischi che risulti gommosa! Dato che metterete le mani in pasta insieme a noi, vi consigliamo di provare anche altri speciali lievitati della regione, la sardenaira, o la focaccia al formaggio (di Recco), la torta de gee. E se siete amanti delle focacce provate anche la variante allo yogurt, quella ad alta idratazione o addirittura la focaccia dolce! 