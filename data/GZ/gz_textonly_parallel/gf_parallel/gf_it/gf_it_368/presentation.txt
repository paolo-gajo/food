Il ragù alla bolognese è sicuramente uno dei condimenti più amati per preparare le lasagne al forno! Ma questa settimana, per il pranzo della domenica, abbiamo un asso nella manica da sfoggiare. Amici e parenti resteranno estasiati da una teglia fumante di queste lasagne con ragù di salsiccia!  La salsiccia, molto più saporita rispetto alla carne trita, una volta cotta non si sbriciola come quest'ultima, resta più spessa e ad ogni assaggio regala un gusto e una nota veramente speciale. Anche se le salsicce cambiano da città a città, e alcune sono più speziate di altre, non preoccupatevi: sarà un successo in ogni caso! Gli strati di pasta si alternano a strati di ragù e morbida besciamella proprio come vuole la tradizione... ma preferirete rispettarla alla lettera o sarete aperti a una piccola modifica come questa? E se vi dovesse avanzare del ragù di salsiccia, provate a condire dei gustosi bucatini!