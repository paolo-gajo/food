Le uova sode per tanti sono un importante banco di prova per testare le proprie abilità culinarie di base, un semplice "salvacena" e forse una delle prime ricette che si imparano nella vita da single! Eppure quante insidie: le uova vanno inserite prima o dopo che l'acqua bolle? Per quanti minuti bisogna cuocerle per ottenere uova sode perfette ed evitare l'effetto poco gradevole del tuorlo verdognolo o, al contrario, ancora troppo liquido? Piccole accortezze che vi faranno preparare ottime uova sode, da gustare semplici con un filo d'olio o maionese oppure farcite a tema per la Pasqua, da friggere come quelle alla monachina oppure da aggiungere a una scenografica insalata russa o nizzarda, o ancora per preparare deliziosi biscotti come i canestrelli! E se siete tra gli amanti del tuorlo sodo ma non troppo abbiamo pensato anche a voi con la ricetta delle uova barzotte! Basterà cuocere qualche minuto in meno le uova per ottenere un interno compatto ma ancora molto morbido, magari per realizzare deliziose uova ripiene o un appetitoso egg sandwich. Noi vi daremo consigli utili sul procedimento, voi pensate alla materia prima: sempre meglio scegliere uova biologiche da allevamento all'aperto così da essere certi non solo del gusto ma di fare il pieno di vitamine, minerali e proteine di cui le uova sono ricche!