Per preparare i nidi di patate con lenticchie e cotechino, iniziate con i legumi. Mettete le lenticchie in un’ampia ciotola e riempitela di acqua, fino a ricoprirle abbondantemente [1]. Lasciatele in ammollo per due ore cambiando l’acqua un paio di volte in modo che si ammorbidiscano bene, potete coprirle con la pellicola trasparente [2]. Passate le due ore, colate i legumi [3].
Sminuzzate la cipolla, la costa di sedano, la carota e lo scalogno [4] per ottenere un mix che farete soffriggere in una padella già irrorata con l’olio [5]. Mescolate con cura [6].
Aggiungete ora le lenticchie colate [7], assieme alle foglie di alloro e al rosmarino. Versate poco alla volta il brodo vegetale, fino a coprire le lenticchie [8]. Lasciatele cuocere per circa 40 minuti [9]. Una volta cotte, tenetele da parte.
Procedete ora con la cottura del cotechino. Ponete l’insaccato in un ampio tegame e ricopritelo con l’acqua, aggiungendo poi un sedano e una carota tagliati a rondelle [10]. Durante la cottura, infilzate il cotechino con uno stecchino in modo da permettere al grasso di fuoriuscire [11]. Chiudete in tegame con un coperchio e lasciate cuocere a fuoco medio per circa due ore [12]. Quando il cotechino sarà pronto, scolatelo e mettete da parte anche questo.
Durante la cottura di lenticchie e cotechino, potete preparare i nidi. Lessate le patate in acqua precedentemente salata [13]. Una volta cotte, sbucciatele aiutandovi con un coltellino [14] e procedete usando uno schiacciapatate: posizionatele nello strumento [15] e schiacciatele tutte [16].
Ottenuta la purea, aggiungete i tre tuorli [17] e amalgamateli grossolanamente. Versate il burro fuso leggermente intiepidito [18],
procedete poi unendo il formaggio [19] e la noce moscata grattugiata [20]. Aggiustate di sale, di pepe e amalgamate bene il tutto con una spatola, fino ad ottenere un composto liscio e senza grumi [21].
Riempite ora una sac-à-poche con bocchetta a stella con la purea di patate [22] e tenetela da parte un momento; imburrate e foderate con carta forno una leccarda e tracciate sulla carta 4 cerchi di 10 cm di diametro, ben distanziati tra loro, aiutandovi con un coppapasta (in alternativa, potete usare un bicchiere, l’importante è che le circonferenze siano delle stesse dimensioni) [23]: con la sac-à-poche disegnate i nidi, sia il fondo che i bordi, ripassando su questi ultimi due volte per creare proprio la forma del nido  [24]. Infornate i nidi per 20-25 minuti in forno statico preriscaldato a 200° (se ventilato, cuocete per 10-15 minuti a 180°), fino a che non risulteranno belli dorati in superficie.
Quando i nidi saranno cotti, avrete pronte tutte le preparazioni: potete procedere a farcirli da caldi. Trasferite il cotechino scolato su un tagliere e tagliatelo a fette spesse circa 1 cm [25], togliete la pelle aiutandovi con un coltellino [26] e sminuzzatelo a cubetti [27].
Farcite ciascun nido prima con le lenticchie (potete scaldarle leggeremente) [28] e poi con il cotechino a cubetti [29]. I vostri nidi di patate con lenticchie e cotechino son pronti [30], vanno serviti ben caldi.