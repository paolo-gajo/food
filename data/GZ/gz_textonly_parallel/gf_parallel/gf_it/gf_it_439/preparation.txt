Per preparare la pasta melanzane e salsiccia iniziate dalle verdure: lavate e mondate, quindi tagliate a brunuoise fine la carota [1], sedano [2] e cipolla [3].
Versate tutto in padella antiaderente con un filo di olio e lasciate soffriggere a fiamma medio bassa per circa 10 minuti, mescolando di tanto in tanto [4]. Nel frattempo togliete il budello alla salsiccia [5] e sbriciolatela grossolanamente a mano [6]. 
Quando il soffritino sarà pronto, alzate la fiamma e versate la salsiccia [7], fatela rosolare bene mescolando con un cucchiaio di legno. Quando anche la salsiccia sarà ben rosolata (facendo attenzione a non bruciare la brunoise), potrete rimuoverla dalla padella e trasferirla in una ciotola [9], lasciando però il fondo nella padella (sarà da riutilizzare).
Lavate, spuntate e poi riducete le melanzane a cubetti di circa 1 cm [10]. Scaldate leggermente il fondo di cottura che avete lasciato in padella e versate le melanzane [11], fatele andare a fiamma piuttosto alta, in modo da rosolarle bene per circa 10 minuti. Mescolate sempre per evitare che la melanzana bruci. Quando sarà pronta, potrete unire il condimento di salsiccia [12]. 
Mescolate, poi salate, pepate a piacere [13], quindi dopo qualche istante spegnete il fuoco. Cuocete la pasta in acqua bollente salata, molto al dente [14]. Scolatela direttamente nella padella con il condimento [15]. 
Mescolate, mantecate con un po' di olio e continuate a rimestare per amalgamare bene i sapori, unite un po' di acqua di cottura della pasta al bisogno mentre mantecate [16]. Profumate con il basilico spezzettato a mano [17], aggiungete ancora un po' di pepe, se preferite. Impiattate e servite ben calda la pasta melanzane e salsiccia [18].