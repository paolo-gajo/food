La bella stagione porta una ventata di freschezza sulle nostre tavole! E invoglia anche a organizzare più frequentemente party e aperitivi con gli amici magari in terrazza, con fiaccole e la musica che preferite. Per accompagnare questi piacevoli momenti potete preparare tanti sfiziosi finger food e dei dolcetti che facciano concludere la serata in bellezza, come le palline di cocco. Queste fresche e candide sfere sono perfette per tutte le occasioni in cui si hanno molti invitati e poco tempo! Preparare dolci sontuosi e scenografici è sempre una grande soddisfazione, ma molto spesso è più comodo poter anticipare le preparazioni in modo da dedicarsi con più tranquillità agli ospiti! Le palline di cocco però sono perfette anche se siete da soli e avete voglia di una pausa dolce. Ricotta, zucchero e cocco: 3 ingredienti, come per i biscottini al cocco senza glutine, che in 20 minuti si trasformeranno in un perfetto dolce estivo. Morbido, fresco, gustoso! Ma attenzione, perché le palline di cocco non perdonano... una tira l'altra!