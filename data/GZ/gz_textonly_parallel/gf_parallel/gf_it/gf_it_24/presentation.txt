Lo strudel di mele è il dolce del Trentino Alto Adige che con la sua semplice bontà è divenuto un’istituzione tra le ricette tradizionali del Bel Paese. Il successo di questo friabile rotolo di sfoglia, farcito con gli ingredienti tipici del territorio, ha ispirato numerose varianti sia dolci che salate, come lo strudel di verdure, colorato e genuino, quello al cacao con un morbido ripieno di pere profumate alla cannella, o quello di pasta frolla, o ancora quello alle pesche. Per tutti gli amanti dei dessert con la frutta, abbiamo sperimentato un’altra versione stuzzicante: lo strudel ai frutti di bosco, una delizia con un cuore succoso, da servire come fine pasto accompagnato con una pallina di gelato alla crema o un ciuffo di panna fresca, oppure da gustare in occasione di una merenda speciale!