Per preparare la zucca al forno, lavatela perché dovrete cuocerla con tutta la buccia. Dividetela a metà [1], eliminate i semi scavando con un cucchiaio [2]. Dopodiché tagliatela in 8 fette [3]; per comodità potete dividere a metà il pezzo di zucca e proseguire così fino ad ottenere delle fette tutte uguali. [3]. 
Ungete una leccarda con una parte della dose di olio [4] e disponete le fette di zucca, poi irrorate la superficie con la restante parte d’olio [5] e rigirate le fette per ungerle in maniera uniforme. Salate [6].
Pepate [7] e tritate gli aghi di rosmarino [8]. Aromatizzate con il rosmarino tritato [9].
Insaporite con la paprika [10] e per finire completate con i semi di zucca [11] e mandorle a lamelle [12].
A questo punto non vi resta che cuocere in forno preriscaldato, in modalità statica a 180° per 40-45 minuti [13]. Intanto potete occuparvi dell’olio aromatizzato. Sminuzzate al coltello delle foglioline di salvia con il prezzemolo [14]. Raccogliete il tutto in una ciotola e versate anche l’olio [15], mescolate per bene. 
Quando la zucca sarà cotta [16], cospargete le fette di zucca con il dressing che avete preparato [17]. La vostra invitante zucca al forno è pronta per essere gustata [18]!