Le abbiamo fatte in camicia, ripiene, al forno con i porri, alla coque e sode... le uova sono sempre appetitose in ogni loro forma. E oggi vi proponiamo una ricetta della tradizione casalinga: le uova alla contadina, che fanno di semplicità virtù! Una rustica teglia condita generosamente con passata di pomodoro che avvolge le uova, aromi a piacere, uno strato filante di formaggio e il gioco è fatto, le uova non sono mai state così saporite! Le uova alla contadina sono un piatto frugale e non si contano le varianti custodite dalle famiglie che ne arricchiscono il gusto in modo sempre nuovo: c’è chi le prepara in padella, chi omette il formaggio o chi insaporisce con la cipolla, unica regola è che le uova siano intere, per il resto lasciatevi trasportare dal gusto e dalla fantasia!