La casetta di pan di zenzero è un must del Natale, un dolce scenografico perfetto come centrotavola per la sera della Vigilia e tutto il periodo delle feste. Se anche voi siete dei fan della Gingerbread house ma siete alla ricerca di un'idea innovativa da proporre, quest'anno vi innamorerete della ricetta che state per leggere! La baita di savoiardi rievoca subito il Natale... tra le "assi" di savoiardi che compongono le pareti e il tetto della baita si posa leggiadra la ghiaccia reale che simula la neve appena caduta sulle casette di legno in montagna. Con una piccola luce all'interno a simulare la fiammella di un camino, l'atmosfera sarà ancora più magica. Rendete unica la vostra tavola in compagnia dei vostri cari, tutti intorno alla baita di savoiardi! 