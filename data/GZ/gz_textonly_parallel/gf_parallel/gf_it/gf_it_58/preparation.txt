Per preparare la crostata di pomodori cominciate dalla brisè. Nel mixer versate farina, sale [1] e burro freddissimo da frigorifero [2]. Azionate le lame per ottenere un composto sabbioso [3]
e trasferite sul piano da lavoro. Unite l’origano [4] e poi l’acqua ghiacciata mentre impastate a mano [5]. Ottenete così un impasto omogeneo, avvolgetelo nella pellicola trasparente e poi lasciatelo riposare in frigorifero per almeno mezzora [6].
Nel frattempo passate alla crema di ricotta. Setacciatela attraverso un colino [7], poi unite il latte [8], l’uovo [9],
regolate di sale e pepe [10], mescolate e tenete da parte [11]. Sciacquate e asciugate i pomodori, poi affettateli a circa 7-8 mm di spessore. Potete tagliarli in forme diverse quindi un po’ a metà e altri in quarti, e poi a fette orizzontali e altre verticali [12].
A questo punto l’impasto dovrebbe essere ben freddo. Riprendetelo dal frigo e tiratelo con il matterello su una spianatoia leggermente infarinata [13]. Ottenete una sfoglia di circa mezzo centimetro di spessore, o comunque sufficientemente grande per rivestire uno stampo da crostata da 24 cm con disco removibile. Prima di sistemare all’interno dello stampo la brisè ricordate di ungerla con il burro [14]. Fate aderire bene i bordi con le punte delle dita [15]
Ed eliminate gli eccessi di impasto schiacciando la superficie con il matterello [16]. Bucherellate la base coi rebbi di una forchetta [17] e versate la crema di ricotta [18].
Livellate la superficie [19] e poi aggiungete i pomodori sulla crema [20] disponendoli in maniera ordinatamente confusa [21].
Ecco la crostata pronta per la cottura [21]: cuocete in forno preriscaldato, in modalità statica, a 180° per 30 minuti sul ripiano più basso (non a contatto con la base) e poi per altri 20 minuti sul ripiano più alto (facendo attenzione che la superficie non bruci). Se preferite, potete colorire un po’ la superficie dando ancora qualche minuto di grill [23]. A fine cottura lasciate intiepidire qualche istante prima di cospargere la superficie della vostra crostata di pomodori con della rucola fresca: infine servite [24]!